<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>slon_a_jeho_strycek-29</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="slon_a_jeho_strycek-29" xml:lang="cs-CZ">
		<div class="Z-kladn--textový-r-meček">
			<p id="_idParaDest-28" class="MLP_uroven2_kapitola ParaOverride-1">28.&#160;kapitola</p>
			<p class="MLP_text_uprostred ParaOverride-1">JE KAPITOLOU VELKÉHO SMÍRU, <br/>ŠŤASTNÉHO ROZUZLENÍ A&#160;DOBRÉ NADĚJE</p>
			<p class="MLP_text_bez1radku_-12-0- ParaOverride-1">Všichni čtyři stáli teď mlčky před močálem. Ríša se díval na Máju. Mája se dívala na Ríšu. Celestýna hleděla do dálky. A&#160;strýček Heu­réka čučel do země. Slůně sice ještě před chviličkou naznačilo, že by punčocha šla snadno vylovit, ale Celestýna ho zarazila.</p>
			<p class="MLP_text ParaOverride-1">Bylo to zvláštní. Stará želva se loučila se svým celoživotním dílem už v&#160;okamžiku, kdy bylo ještě docela snadno možné punčochu zachránit. Ale stála na místě jako zakletá. Se slzami v&#160;očích sledovala, jak se punčocha plazí kolem ní&#160;– a&#160;mizí v&#160;močálu…</p>
			<p class="MLP_text ParaOverride-1">Nikdo ze tří svědků té pohnuté události se neodvážil pohnout a&#160;nikdo z&#160;nich si neuměl želvino počínání vysvětlit.</p>
			<p class="MLP_text ParaOverride-1">Konečně Celestýna potlačila dojetí a&#160;řekla:</p>
			<p class="MLP_text ParaOverride-1">„Nelituji hněvu, kterýž mne sem hnal. Chtěla jsem Škardu vytrestat a&#160;zatím…“</p>
			<p class="MLP_text ParaOverride-1">„Jémine!“ vyhrkla Mája. „Tu už vytrestal Ríša! A&#160;jak!“</p>
			<p class="MLP_text ParaOverride-1">„…&#160;a&#160;zatím,“ nedala se vyrušit želva, „mne všecka zlovůle přešla.“</p>
			<p class="MLP_text ParaOverride-1">Velbloud zničehonic poklekl. Ríša mrkl na Máju a&#160;ubezpečil se, že i&#160;ona si toho povšimla. Strýček totiž poklekl svižně a&#160;lehce jako mladík.</p>
			<p class="MLP_text ParaOverride-1">„Ctěná kolegyně, děkuji ti. Při památce svého pradědečka ti děkuji…“</p>
			<p class="MLP_text ParaOverride-1">„Začpak děkovat?“ Želva se lehounce usmála. „Já tobě děkuji. Tvůj zubožený zjev způsobil, že jsem objevila v&#160;sobě znovu dojetí a&#160;přátelské city. Věru, na tvého praděda pamatuji,“ usmála se v&#160;dávné vzpomínce. „Hloubavá hlava to bývala. Velbloud jak se patří…“</p>
			<p class="MLP_text ParaOverride-1">„Koráb pouště mu říkali. A&#160;já bloud,“ povzdechl si velbloud, „se chtěl stát ‚korábem močálu‘. Nebýt tebe a&#160;tvé punčochy…“</p>
			<p class="MLP_text ParaOverride-1">„<span class="MLP_znak_kurziva_11b">Punčochou ostrov neobtočíš</span>,“ zarazila ho Celestýna. „To přísloví je vskutku pravdivé. I&#160;kdybych žila ještě tři sta roků, konce bych nikdy nedopletla!“</p>
			<p class="MLP_text ParaOverride-1">Heuréka byl velice rozpačitý. Vyskočil z&#160;pokleku a&#160;zbavil se zástěry. Pak vyhodil zadníma nohama a&#160;setřásl vrstvy bahna. Chyběla mu jen palma, o&#160;kterou by si mohl podrbat hřbet. Ale hlavně mu chyběla slova, kterými by tak rád starou želvu utěšil. Připadal si před ní najednou jako mládeneček. Přešlapoval a&#160;mlčel.</p>
			<p class="MLP_text ParaOverride-1">„Nuž, hlavně že tvůj třetí hrb tu patálii přestál! Náš bezejmenný ostrov bude se nyní zváti Tříhrbý.“</p>
			<p class="MLP_text ParaOverride-1">„Nebude, ctěná Celestýno,“ řekl Heuréka nesmírně vážně. „Patálii sice přestál, ale když jsem se ještě před chvílí loučil se životem, něco jsem si uvědomil. Uvědomil jsem si, že dva hrby jsou pro jednoho velblouda až dost…“</p>
			<p class="MLP_text_bez1radku_-12-0- ParaOverride-1">Ve chvíli, kdy strýček vyslovil tuto památnou větu, mrkl Ríša na Máju a&#160;Mája mu mrknutím odpověděla.</p>
			<p class="MLP_text ParaOverride-1">„Vidíš to?“ ukázal Ríša na velbloudův hřbet.</p>
			<p class="MLP_text ParaOverride-1">„Vidím,“ zašeptala Mája.</p>
			<p class="MLP_text ParaOverride-1">„Vidíš to, co já?“</p>
			<p class="MLP_text ParaOverride-1">„Asi ano,“ zašeptala myška. „Vůbec nic tam nevidím!“</p>
			<p class="MLP_text ParaOverride-1">„Tak se mi to nezdá,“ řekl Ríša zdrceně.</p>
			<p class="MLP_text ParaOverride-1">To už i&#160;Celestýna popošla o&#160;krok dopředu a&#160;upřeně se zadívala do prohlubně mezi velbloudovými hrby. Heuréka pod jejím pohledem ještě víc zrozpačitěl. Klekl si a&#160;vstal. Doufal, že bude moci přehlušit tísnivé ticho stížností na své reuma, ale jindy tak pohotové bolesti se vůbec nedostavily.</p>
			<p class="MLP_text ParaOverride-1">„To je zvláštní,“ zamumlal.</p>
			<p class="MLP_text ParaOverride-1">„To je,“ řekl Ríša.</p>
			<p class="MLP_text ParaOverride-1">„U&#160;výra!“ pravila zamyšleně Celestýna.</p>
			<p class="MLP_text ParaOverride-1">„Zdá se, že zdejší bahno je znamenité na reuma,“ podotkl velbloud. „Cítím se jako znovuzrozený!“</p>
			<p class="MLP_text ParaOverride-1">„Ale co tvůj třetí hrb, strýčku?“ odvážil se Ríša.</p>
			<p class="MLP_text ParaOverride-1">„Namoutě,“ přisvědčila Celestýna. „Po třetím hrbu, zdá se, ani památky.“</p>
			<p class="MLP_text ParaOverride-1">„Jakže?!“ zvolal velbloud a&#160;hnal se k&#160;prvnímu stromu, aby se podrbáním přesvědčil.</p>
			<p class="MLP_text ParaOverride-1">Té chvilky využili Ríša s&#160;Májou a&#160;rychle se vytratili za keř. Tolik se obávali žalostného zalkání, které se ozve, až Heuréka zjistí, že přišel o&#160;svou největší chloubu…</p>
			<p class="MLP_text ParaOverride-1">Jenomže nic takového se neozvalo. Velbloud se vrátil k&#160;želvě bezmála rozjařeně. Vůbec si nepovšiml, že jeho malý synovec s&#160;kamarádkou zmizeli. Měl oči jenom pro Celestýnu.</p>
			<p class="MLP_text ParaOverride-1">„Je to zároveň úžasné i&#160;skličující,“ prohlásil. „Znovu se potvrdilo, že všude chleba přinejmenším o&#160;dvou kůrkách. Přišel jsem v&#160;močálu o&#160;svůj třetí hrb…“</p>
			<p class="MLP_text ParaOverride-1">„…&#160;v&#160;tomtéž močálu, který pozřel mou punčochu…“ doplnila ho želva.</p>
			<p class="MLP_text ParaOverride-1">„Ale zároveň,“ pokračoval Heuréka, „jsem se tím okamžikem zbavil všech svých bolestí a&#160;chvilkových záchvatů zádumčivosti. Jsem z&#160;toho jelen,“ přiznal, „ale jsem tomu rád.“</p>
			<p class="MLP_text ParaOverride-1">„A&#160;já se zbavila své zlobné řevnivosti a&#160;občasné náchylnosti k&#160;pletichám,“ zapýřila se želva. „Jsem z&#160;toho laň,“ přiznala, „leč nelituji toho.“</p>
			<p class="MLP_text ParaOverride-1">„Ale co ostrov?“ rozpomněl se Heuréka.</p>
			<p class="MLP_text ParaOverride-1">„Běda!“ zvolala Celestýna. „Nám dvěma je až do skoku&#160;– a&#160;ostrov stále nemá jména!“</p>
			<p class="MLP_text ParaOverride-1">„Nesmíme ztrácet naději,“ řekl Heuréka a&#160;posmutněl.</p>
			<p class="MLP_text ParaOverride-1">„Pravdu díš! Na všechno třeba hledět z&#160;té světlejší stránky!“</p>
			<p class="MLP_text ParaOverride-1">„Tak jest,“ řekl velbloud. „S&#160;dobrou nadějí…“</p>
			<p class="MLP_text ParaOverride-1">„Kéž by to libé slovo mohl náš ostrov nésti ve štítě i&#160;ve svém zeměpisném názvu!“ posteskla si želva.</p>
			<p class="MLP_text ParaOverride-1">„A&#160;proč by nemohl?“ ožil najednou velbloud. „Proč by se nemohl jmenovat…“</p>
			<p class="MLP_text ParaOverride-1">„Ostrov Naděje?“ přerušila ho želva dychtivě.</p>
			<p class="MLP_text ParaOverride-1">„OSTROV DOBRÉ NADĚJE,“ upřesnil velbloud.</p>
			<p class="MLP_text ParaOverride-1">„A&#160;seš si, příteli, jist,“ zeptala se po chvíli v&#160;hrozivé předtuše Celestýna, „seš si naprosto jist, že žádný ostrov tohoto jména ještě v&#160;atlasu není?“</p>
			<p class="MLP_text ParaOverride-1">„Ostrov?“ uplivl si strýček Heuréka. „Naprosto vyloučeno! Za to ti jako velbloud ručím!“</p>
			<p class="MLP_text ParaOverride-1">„Pak budu tedy šťastna, když mne do mého domku doprovodíš,“ pousmála se želva.</p>
			<p class="MLP_text ParaOverride-1">„Milerád zvolním krok,“ přislíbil dvorně velbloud a&#160;křepce si vyšlápl.</p>
		</div>
</body>
</html>