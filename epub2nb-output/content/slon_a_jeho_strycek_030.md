---
title: "26\\.\_kapitola"
subtitle: VE KTERÉ HEURÉKA PLUJE VZDUCHEM VSTŘÍC PAVOUČÍMU MOČÁLU
contentType: prose
---

<section>

Co je to platné, že Ríša se stal hrdinou, když jeho maminka Tlustá Berta měla strach. Pobíhala ve stále širších kruzích kolem domova, ale Ríša nikde. Les duněl pod jejíma nohama a strýček Heuréka, sužovaný bolestmi, podusával trpělivě po jejím boku. Úpěl a naříkal, stěžoval si na hroznou bolest v zádech, až se mu podařilo přimět Adalbertu, aby se posadila.

„Chápu vás, Adalberto,“ pronášel udýchaně, „ale vy bohužel nemáte žádný hrb. Váš rozum sídlí pouze ve vaší hlavě. Tam sedí vaše myšlenky, pěkně jedna vedle druhé – jako bažanti na větvi. Chápete?“

„Ano. Totiž ne,“ řekla Adalberta ustaraně.

„Tak vidíte,“ zachmuřil se velbloud. „Nechápete, protože tím věčným běháním se vám myšlenky v hlavě pomíchaly.“

Tlustá Berta si povzdechla a přiznala, že to má v hlavě opravdu všechno pomíchané, ale co má dělat, když má o Ríšu takový strach.

„Tak vidíte,“ rozjasnil se Heuréka. „Musíte se prostě na všechno dívat z té světlejší stránky. Například na Richardka. Richardek může být jedině doma – nebo někde jinde. Ale ne kdekoliv jinde! Nýbrž na nějakém určitém místě, které je jinde. Chápete?“

Tady se velbloud zarazil. Na okamžik se vylekal, že to má sám v hlavě trochu pomíchané, ale hned se vzpamatoval a řekl rozhodně:

„Abych to zkrátil. Je třeba běžet rovnou tam, kde Richardek je – a ne pobíhat tam, kde Richardek není!“

„Ale kde je?“ zvolala Tlustá Berta. „A co když… jestli… v tom má prsty ta Škarda… je třeba až… v Pavoučím močálu?“

„To by bylo ovšem zlé,“ připustil velbloud. „Sám jsem tam nikdy nebyl a musím přiznat, že se tam nikdy nevydal ani můj pradědeček. A ten se něco po světě nachodil!“

Tlustá Berta vstala, neboť si uvědomila, že nohy jí slouží přece jenom víc než hlava. A také proto, že vytušila z Heurékova tónu nějaký zdlouhavý příběh.

„Mimochodem, vyprávěl jsem vám, jak přišel k tomu honosnému přízvisku ‚koráb pouště‘? To si vám, představte si, povšiml, že na poušti je vůkol samý písek. A často že tam vane silný vítr. Může-li hnát vítr po moři koráby, řekl si pradědeček, proč by nemohl hnát po poušti velblouda?“

A protože u něho nebylo nikdy od myšlenky k činu daleko, objevil dílec nějakého opuštěného stanu, napnul si tu beduínskou plachtu mezi hrby – a čekal na vítr…

„Jdu do močálu! Musím za Ríšou!“ zaúpěla slonice.

„Abych to zkrátil,“ uplivl si Heuréka. „Plachtil si můj pradědeček s tou plachtou po poušti jako koráb. Co tomu říkáte?“

Slonice už neodpovídala. Strýček Heuréka se na ni dlouze zahleděl a pak řekl velice vážně:

„Ne, milá Adalberto. Vy musíte počkat tady. Do Pavoučího močálu se vypravím já. Je to má strýčkovská povinnost – a navíc mám plán. Půjčte mi nějakou starší, ale pevnou zástěru!“

Slonice přikývla a odkolébala se jako ve snách. A jako ve snách podala rodinnému příteli a rádci svou nejlepší zástěru.

„Zde upevnit!“ zavelel Heuréka a s bolestným hýknutím poklekl.

Milá Adalberta ani nehlesla. Vzala cípy své sváteční zástěry a pevně je uvázala mezi dva velbloudovy hrby. Heuréka se pokusil postavit. Patrně by se mu to jen tak nepodařilo – kdyby se náhodou nezvedl vítr.

Šťastnou náhodou se však vítr zvedl a opřel se do zástěry, která se vzdula jako plachta korábu. Heuréka vyhekl a s pokrčenýma nohama se pomalu vznesl nad úžasem oněmělou slonici.

Nový závan větru vyhoupl velblouda ještě výš, až nad stromy. Vítr bil do plachty a strýček Heuréka s voláním: „Plachtím! Při památce svého pradědečka plachtím…!“ plul vzduchem vstříc Pavoučímu močálu.

</section>
