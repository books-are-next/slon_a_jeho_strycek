---
title: "1\\.\_kapitola"
subtitle: >-
  NÁS SEZNÁMÍ S NEJMENŠÍM SLONEM NA SVĚTĚ A NEODPOVÍ NÁM NA OTÁZKU, PROČ CHCE
  MÍT VELBLOUD TŘETÍ HRB
contentType: prose
---

<section>

Narodil se slon.

Vlastně slůně.

Narodilo se slůně na jednom malém ostrově pod velikou palmou a dostalo jméno Richard.

Jeho sloní maminka se jmenovala Adalberta, ale obecně se o ní nemluvilo jinak než jako o Tlusté Bertě. Nebylo v tom přízvisku nic hanlivého. Učený velbloud Heuréka by vás ostatně mohl velmi obšírně poučit o tom, že Tlustá Berta se kdysi říkalo jakémusi mohutnému, mocnému a slavnému dělu. A Adalberta byla skutečně mohutná a mocná slonice – jen na slávu si vůbec nepotrpěla.

Za jedinou slavnou chvílí svého života považovala den, kdy se jí narodí syn a dostane slavné a honosné jméno Richard Sloní Srdce.

Ta chvíle připadla právě na dnešek. Jenomže namísto slávy a radostného sloního troubení bylo pod velikou palmou veliké ticho.

Adalberta stála nad svým synáčkem se svěšenou hlavou a její mocný chobot klinkal smutně ze strany na stranu jako kyvadlo babiččiných hodin.

„To je neštěstí,“ povzdechla si. A po chvíli uvažování dodala: „To je neštěstí!“

Starý rodinný přítel, dvouhrbý velbloud Heuréka, neříkal nic. Složil pod sebe dlouhé kostnaté nohy a hleděl do daleka. Čas od času zadumaně podrbal hřbetem kmen palmy a také si povzdechl.

Takže se nakonec radovala jenom příčina všeho toho smutku. Radovala se z toho, že je na světě, že umí plácat ušima, že dokáže povyskočit v trávě a vylekat koroptev.

„Hlavní věc, že je na světě!“ promluvil konečně velbloud Heuréka a s bolestným přemáháním se pokoušel postavit. „Jaképak neštěstí, milá Adalberto!“

„Neštěstí je,“ řekla slonice a ukázala chobotem k místu, kde Richarda zakrývala vysoká tráva, „že z toho světa nic nevidí. Kdo to jakživ viděl, aby byl slon takhle mrňavý!“

„Milá Adalberto,“ řekl rozvážně Heuréka, „naučte se dívat na všechno z té světlejší stránky. Váš synáček ze světa nic nevidí, protože si nerozvážně hraje v místech, kde roste příliš vysoká tráva. Kdyby se tu namísto trávy rozléhala dejme tomu poušť, měl by svět jako na dlani. A co by z něho měl?“ Heuréka se rozhlédl. Tlustá Berta se přikrčila, jako by měla strach, že ji velbloudí profesor začne zkoušet. Ale Heuréka jen pokýval hlavou a řekl:

„Nic. Viděl by písek! Kam oko dohlédne jen písek. To mi jako velbloudovi můžete věřit. Viděl by prostě jen písek – i kdyby byl dvakrát tak veliký jako vy!“

„Když vy mi všechno tak krásně objasníte, že mne celou popletete,“ povzdechla si slonice.

„Všude chleba přinejmenším o dvou kůrkách,“ napomenul ji Heuréka. „Doufám, že už chápete, proč si tolik zakládám na svých dvou hrbech. A proč tak netrpělivě sleduji, jak mi roste hrb třetí. Protože má moudrost, milá Adalberto, nesídlí v mé hlavě, nýbrž v mých hrbech.“

Učený velbloud Heuréka se protáhl a bolestně zaúpěl.

„A teď zavolejte Richardka. Vy mu dáte oběd a já mu nabídnu, aby mi říkal strýčku!“

„Ríšo! Pojď k obědu!“

„Že má strýčka!“ připomenul Heuréka.

„Ríšo, pojď! K obědu máš strýčka!“ zaduněla Tlustá Berta a popošla slůněti vstříc.

Vysokánská tráva se rozvlnila a slůně stálo na planině pod palmou. Mělo: čtyři nohy jako sloupky a pár uší podobných plácačkám na mouchy. Dále očka jako dva nablýskané černé korálky, dva maličké kly a chobot tenký jako klarinet. A tohle všechno bylo zakončeno nepatrným ocáskem.

Slůně Ríša mělo prostě všechno, co má pořádné slůně mít, jenomže všechno mělo jaksi mnohem menší, než by to pořádné slůně, jménem Richard Sloní Srdce, mělo mít.

A pokud by si někdo ještě teď neuměl Ríšu úplně představit, pak mu nezbude než nechat čtení a vypravit se do zoologické zahrady. V zoologické zahradě ať se postaví před slona a podívá se na něho pěkně zblízka – obráceným dalekohledem. To maličké slůně, které v obráceném dalekohledu uvidí – to je právě Ríša. A má hlad. Maminka Adalberta mu opatrně rozšlápla kokosový ořech. Slůně si ořech naklonilo, hluboce se zadívalo dovnitř a pilo. Pilo dlouho, a když byl konečně ořech prázdný, poprvé promluvilo.

„ÁCH!“ řeklo a zívlo. „To je bašta… být na světě! Ale čím to je, že se mi chce spát?“

Tlustá Berta synáčka velice opatrně pozvedla a zhoupla na chobotu.

„To je tím, že jsi maličký a svět je veliký,“ zašeptala velice vážně a jen docela málo smutně. A položila to lehounké břemeno na palmové listy pod stromem.

„A také tím, že se jaksi náhle setmělo,“ dodal Heuréka a zvrátil hlavu k obloze. Vítr mu zčeřil pár řídkých chlupů na šešulce. Vypadalo to, že přijde bouřka. „Myslím, že bych měl také jít. V dešti bývám nejraději sám.“

„Schovejte se u nás pod palmou,“ řekla Tlustá Berta. „Vlhkost je přece na vaše reuma hotový jed.“

Velbloud pokýval ustaraně hlavou. Každý z jeho krčních obratlů přitom suše vystřelil. Staré reuma se ozývalo. A na nebi se honily mraky.

„Děkuji za účast v mé bolesti,“ zasténal. „Ale víte dobře, že déšť je pro mne právě tak utrpením jako radostí. Škodí velice mým starým kostem, ale nesmírně prospívá růstu mého třetího hrbu. A můj třetí hrb je mi milejší než mé, beztak již chatrné, zdraví.“

Heuréka se napřímil. Zvedl hlavu vstříc prvním těžkým kapkám deště. „Jdu!“ řekl slavnostně. „Trpím, ale tento bezejmenný ostrov ponese mé jméno! Sbohem synovče, sbohem Adalberto!“

A vytratil se do lijáku.

Milá Adalberta se za moudrým přítelem dívala, dokud jí ho déšť zcela nesmazal. Pak se otočila k svému maličkému. Ríša ležel pod palmou, ale nespal. Díval se před sebe a vypadal jako slůně, které o něčem usilovně přemýšlí.

„A proč chce mít strýček ten třetí hrb? Když už má dva?“

„To je dlouhá historie,“ povzdechla si sloní maminka. „To by ses musel napřed zeptat želvy Celestýny, proč plete už sto padesát let stále jednu a tutéž punčochu…“

„Aha,“ přikývl Ríša a opět vypadal jako slůně, které o něčem usilovně přemýšlí. A vypadal tak dokud neusnul.

Tedy zhruba tři celé dlouhé minuty…

</section>
