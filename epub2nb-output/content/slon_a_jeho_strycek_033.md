---
title: "29\\.\_kapitola"
subtitle: "JE ÚPLNĚ POSLEDNÍ, A\_PŘECE KONČÍ BEZ ROZLOUČENÍ"
contentType: prose
---

<section>

Ríša s Májou zmizeli za keřem. Mlčky se dohodli, že je načase jít domů. Po několika krocích se však oba zastavili.

„Strýček je pašák,“ řeklo slůně.

„A Celestýna snad ne?“ řekla Mája. „Na ten věk!“

„Celestýna je správná,“ uznal Ríša. „Nejraději bych se k nim ještě vrátil.“

„Tak pojď,“ řekla myška. „Ale jako myška. Ať je nevyrušíme.“

„Jako myška!“ odfrklo si slůně. „Chci já snad někdy na tobě, abys dělala něco jako slon?“

„To ne,“ připustila Mája. „Ale já mám větší nároky. Protože vím, že ty dokážeš všecko!“

„To leda,“ usmířil se Ríša.

A našlapoval jako myška. Znovu se schovali. Přišli právě včas, aby vyslechli, že jejich ostrov se konečně dočkal chvíle, kdy se o něm budou děti učit v hodinách zeměpisu.

„Ostrov Dobré naděje!“ vydechla Mája. „Není to krása?“

„Je,“ uznal Ríša. „Škoda, že to neví máma. Třeba by mě líp přivítala…“

„Páni, Richarde!“ zamyslela se Mája. „On vlastně ještě nikdo nic neví!“

„Já vím všecko,“ ozval se odněkud pisklavý hlásek.

Ríša s Májou stáli sotva na krok od krtkovy tajné chodby. Slůně se rozhlíželo, ale Mája hned vykřikla:

„Ištváne!“

„Servus! Vím všechno, slyšel jsem všechno a všechno od začátku až do konce jsem viděl. Jenomže jsem vám nemohl přijít na pomoc… protože jsem tu tajně.“

„Vida, Ištván,“ pronesl Ríša neurčitě. „Už jsme měli o tebe strach…“

„Já měl taky nejdřív strach,“ přiznal Ištván. „Ale pak jsem měl deputaci.“

„To leda,“ připustilo slůně, protože deputaci ještě nikdy nemělo.

„A právě proto jsem tu tajně,“ zdůraznil Ištván. „Slíbil jsem to Celestýně… Já jsem ji sem totiž na Škardu poslal – jako místo sebe…“ zašeptal spiklenecky.

„Já jsem z toho celá popletená,“ řekla Mája. „Jdeme! Povíš nám to cestou pěkně po pořádku.“ A vklouzla do chodby za Ištvánem.

„Jdeme!“ řeklo slůně a strčilo hlavu do chodby vzápětí za myškou.

Hlavu už mělo uvnitř, uši už mělo uvnitř, krk už mělo uvnitř, ale dál to jaksi nešlo.

„Ono to nejde,“ zahuhňalo.

„Tak se mi to nezdálo,“ pronesl zevnitř ponuře myšák.

„Co se ti nezdálo?“ zeptala se znepokojeně Mája.

„Mně se hned zdálo, že Richard nějak povyrostl. A teď vidím, že se mi to nezdálo…“

Myška vypískla.

„Ríšo! Richarde! Že to není pravda?!“

Ale dřív, než mohlo slůně odpovědět, ozvalo se zdálky velmi znepokojené sloní troubení.

Ríšova maminka Adalberta už nevydržela čekat pod palmou. A teď se hnala hlava nehlava k Pavoučímu močálu.

„Máma!“ lekl se Ríša a prudce vycouval z chodby. „No nazdar!“

Před vchodem se narovnal a vytřásl si hlínu z uší. Pak teprve nesměle zatroubil na pozdrav.

Odpověď se ozvala vzápětí. Mája s Ištvánem vystrčili hlavičky a čekali, co se bude dít. Les před Pavoučím močálem se rozhrnul. Z lesa pomalým, klidným krokem vystoupila Tlustá Berta. K Ríšovi šla, co noha nohu mine.

Mája vyskočila z chodby a skryla se pod trnitým keřem. Ištván raději v chodbě zůstal. Ríša vykročil vstříc záhlavci.

Tlustá Berta se napřáhla…

„Jejda, strejda!“ vyhrkl Ríša.

Slonice se zarazila uprostřed rozmachu. Ohlédla se a spatřila svého starého přítele. Našlapoval drobnými, neuvěřitelně vznosnými krůčky jako cirkusový koník po boku želvy Celestýny. Šli vedle sebe a nic kolem nevnímali. Želva pokyvovala třaslavou hlavičkou a velbloud jí něco horlivě vykládal.

„Nic proti burákům, má drahá,“ zaslechla Tlustá Berta, než jí oba zmizeli v setmělém lese, „ale jestli ti mohu něco doporučit, tak jsou to medové placičky. Pravda, med se nesežene snadno, ale já vím, jak na to. Chce to jen umět včely odlákat…“

Poslední Heurékova slova ztlumilo měkké listí. Adalberta se obrátila k Ríšovi. Rozpačitě přešlápla a její před chvílí ještě výhružně vztyčený chobot klesl a splašeně se rozkýval.

„Ríšo?! Jak to vypadáš?“

„Jsem asi trochu od bláta, viď? To víš, Škarda…“

„To taky,“ přerušila ho sloní maminka. „Ale mně se zdá…“

„Tak to už jsi, mami, druhá,“ nafoukl se Ríša. „Ištvánovi se to taky zdá. A do tajné chodby se nevejdu!“

„Tak se mi to nezdá! Ríšánku, ty jsi mi povyrostl!“

Milá Adalberta byla dočista zmatená a samým štěstím zesláblá. Moc radosti najednou porazí i slona. A tak chvíli trvalo, než se zeptala:

„Co se to tu vlastně všechno stalo?“

„To je dlouhá historie,“ povzdechl si Ríša. „Mám ti to povídat hned – nebo až doma?“

„Až doma,“ rozhodla slonice, protože na větší slůňata musí být i větší přísnost. „Až se pořádně najíš a až ti vydrbu uši. Do té doby nechci slyšet ani slovo!“

„Ani jedno?“ popotáhlo slůně.

„Ani jedno,“ řekla Adalberta a honem se zamračila, aby nebylo vidět, jak je šťastná.

A tak Ríša ani nemohl dát Máje a Ištvánovi sbohem.

Cestou domů vytrhl malinkatý stromek a odháněl si ze hřbetu tlusté mouchy. Jeho maminka byla v sedmém nebi, ale Ríšu stále ještě moc mrzelo, že se s kamarády nerozloučil…

Až před vysokou palmou si vzpomněl na strýčka Heuréku a podíval se na všechno z té světlejší stránky. A v tu chvíli ho mrzutost přešla. Protože je přece zhola zbytečné dávat sbohem někomu, koho hned zítra po ránu zase uvidíte.

To mi můžete jako velbloudovi věřit!

KONEC

</section>
