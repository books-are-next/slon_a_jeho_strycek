---
title: "19\\.\_kapitola"
subtitle: "SE ODEHRÁVÁ PŘED SÍDLEM CHORÉHO PAVOUKA KRCHA A\_KONČÍ VOLNÝM NESLYŠNÝM PÁDEM"
contentType: prose
---

<section>

V životě chorého pavouka Krcha se nic nezměnilo, alespoň nic k lepšímu. Stále bydlel ve stále chatrnější pavučině zavěšené v keři u vchodu do Pavoučího močálu. A stále ještě dýchal. Nic víc a nic zajímavějšího se o něm říci nedá.

Několikrát v polospánku zaslechl Škardu, která se buďto vracela do močálu z nějakého lupu nebo naopak právě na nějaký lup vycházela. A když to nebylo zrovna v polospánku, stejně Krch raději spánek předstíral, aby se Škardou nemusel ztratit slovo.

Dnes ráno však spal velice tvrdě, a tak se stalo, že kočku nezaslechl.

A pochopitelně ani nespatřil, v jaké výtečné náladě a v jaké podivuhodné společnosti kolem něho prošla do své ponuré chatrče.

Teď muselo být k poledni, což se dalo usoudit podle toho, že se Krch od rána již pětkrát nadechl. Blížila se celá hodina – a chorý pavouk se pozvolna probouzel z dřímoty k dalšímu životodárnému loku vzduchu.

„KUK!“

Před Krchovým zanedbaným sídlem v trní stála Škarda. Ale ten rozverný zvuk nevydala ona, nýbrž její společnice Maršálská moucha.

„Kuk, ty kluku!“ zaburácela Maršálka a prudce se rozlétla proti pavučině. Těsně před ní však nabrala výšku a ladně obkroužila celý keř.

„Tak co, Krchu? Jak je?“ zabroukala Škarda.

Pavučina se neznatelně pohnula.

„Žle je!“ hlesl Krch, ale oči neotevřel. Pak lapl po vzduchu a zeptal se: „A vůbeč. Kdo to?“

„Sousedka, brachu. Nese ti něco na zub!“

Maršálka se smála, až se nožičkama za břicho popadala.

„Nemám žuby. To je žnámo!“

Bezzubý sekáč René Krch se k sousedce s vypětím všech sil obrátil. Oči však neotevřel. A to mu patrně prodloužilo život. Jeho choré tělo by stěží pohled na Škardu sneslo.

Protože Škarda byla: za prvé umytá, za druhé navoněná. A za třetí vyšňořená. Byla umytá vodou z žabí kaluže. Oči měla podbarvené bahýnkem z močálu. Navoněná byla bolehlavem. A byla vyšňořená. Na hlavě měla věneček z psího vína a na ocase vlčí mák.

„Doblou noč,“ zašelestil Krch.

„Nazdárek!“ zaburácela Maršálka a začala hřmotně nalétávat na pavučinu.

Pavouk se svalil na záda a pozvedl na obranu čtyři páry třaslavých nožek.

„To seš René?“ ušklíbla se Škarda. „Taková krásná, urostlá, zelená…“

„Mašaška!“ zašišlal zděšeně Krch. „Kšá! Čo tu chčeš?“

„Ale jenom takovou maličkost chceme,“ pronesla Škarda pomalu.

„Závojíček!“ zaburácela masařka.

„Čože?“

Krch se snažil zoufale vysoukat po pavučině. Napínal pápěří tělíčko, soukal se chvíli po zádech a chvíli po břiše a nakonec… BIM!

Krcha štípla Škardina voňavka. Před očima se mu rozsvítilo. Chvíli zůstal bez hnutí. Pak vyjekl a volným neslyšným pádem se svezl z pavučiny.

Ležel pod keřem, chycený v trní jako chomáček loňského babího léta, a už se ani nepohnul, ani nepromluvil.

„Klchu, Klchu,  
nechčeš šplchu?“

Burácela Maršálská moucha a byla šťastná, neboť ji v životě nic tak povedeného nenapadlo.

„Tomu ani sprcha nepomůže,“ řekla Škarda ledabyle a protáhla se křovím. Rychlým kmitnutím tlapy shodila z keře pavoukovu síť a pečlivě ji urovnala pod věneček z psího vína.

Vypadalo to jako skutečný závoj, a když se Maršálka usadila Škardě nad čelem, zářila tu v pavučině jako falešný zelený drahokam.

Umytá, vyšňořená a navoněná opelichaná kočka se tanečním krokem rozběhla na Kukuřičný vrch.

Byla neděle a na myším panství právě kukuřičný kvapík zahajoval myší rej…

</section>
