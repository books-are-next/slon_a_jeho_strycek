---
title: ''

---

17. kapitola

VYPRÁVÍ O MĚSÍCI, KTERÝ PŘINÁŠÍ SNY,  
A O KRÁLI OPIC

Když v Kapradinovém lese přikazovala Škarda masařkám, aby nespaly, protože nepřítel také nespí, neměla pravdu. Měla říci, že nepřítel nemůže usnout.

Protože slůně se tu noc převalovalo na palmových listech a oči mělo dokořán.

Nad palmou blikal měsíc. Nebyl kulatý a plný jako jindy. Zbýval z něho jen srpek, protáhlý a žlutý jako zralý banán. Ale byl to měsíc, který přináší sny, a Ríša se do něho otevřenýma očima zadíval…

… Stál v háji banánovníků. Stromy byly vysoké a rovné jako stožáry a jejich koruny byly obtíženy trsy velikých žlutých plodů. Ale ten největší a nejšťavnatější plod visel výš než nejvyšší palma. Leskl se nad palmou jako srpek měsíce a vánek jím lehounce pohupoval.

A právě na tenhle banán dostal Ríša chuť. Postavil se pod palmou, obejmul kmen a začal šplhat. Sám se podivil, jak obratně a lehce si přitom počíná. Kdekterá veverka by mu mohla závidět.

Byl už téměř pod korunou, když nad ním zcela potichu a znenadání začalo skákat celé hejno opic. Jedna utrhla z trsu banán a hodila jej po Ríšovi.

„BÁC DO PRCKA!“

Zavřeštěla a opice se sborem rozchechtaly.

Ríša se nevzdal a šplhal ještě rychleji. Opice nad ním vřískaly, šťouchaly do sebe, bubnovaly do listů a houpaly se na větvích.

„Umí! Umííí!“ ječela jedna.

„Je jak z gumy!“ vřeštěla druhá.

„Stejně pružný!“ tleskala třetí.

„Silný! Mužný!“ šťouchaly do sebe čtvrtá s pátou.

V opičím křiku, vřeštění a bubnování se docela ztrácel zvuk pily, který by jinak Ríša mohl sotva přeslechnout. Ale slůně mělo zlost, nevidělo a neslyšelo nic jiného než posměvačné opice.

„Jen počkejte!“ hrozilo jim. „Vy mě ještě neznáte!“

Opice se jako na povel rozprchly a zachytily se na samém vrcholku palmy.

„Vy neznáte Ríšu!“ ječela jedna.

„Pod banánem stál!“ vřeštěla druhá.

„Ríšu? Už si píšu!“ tleskala třetí.

„To bude náš král!“ šťouchaly do sebe čtvrtá s pátou.

Mezitím slůně vyšplhalo až do koruny. Ještě pár větví k vrcholu palmy – a potom stačí jen vyskočit. Nebeský banán byl na dosah ruky… Zlost už Ríšu přešla, a tak křikl pobaveně:

„A kdo je váš král?“

„Náš král je veliký pán!  
Jmenuje se Kočkodán!“

Zavřískaly všechny opice najednou a dlouhými skoky se přesunuly na sousední palmu.

„Kočkodán!“ otřáslo se slůně, protože mu to jméno něco připomnělo. Připomnělo mu to něco tak škaredého, až se znovu otřáslo.

Ale tentokrát se vlastně na vrcholu palmy neotřáslo jen slůně. Otřásl se celý vysokánský strom. Opice ztichly a slůně konečně zaslechlo drnčivý zvuk pily.

Zachytilo se větve a pohlédlo na zem. V trávě přímo u paty palmy se někdo lopotil s pilou. Podřezával kmen a chechtal se přitom hlasem, který Ríša až moc dobře znal. Ten někdo měl hlavu jako opice, ale zadek měl opelichaný jako kočka Škarda.

„Padni k nohám svému pánu!  
Velikému Kočkodánu!“

Zavřeštěly opice sborem – a podříznutý kmen se počal s praskáním naklánět a kácet.

Měsíc, zavěšený nad padající palmou jako veliký žlutý banán, rychle zablikal. Ríša se pustil větví a vyskočil.

Ale nebeský banán byl příliš vysoko. Ríša se vznesl do vzduchu, na vteřinku se vylekaně rozhlédl – a padal. Padal a padal… do palmových listů jako do peřin.

Srpek žlutého měsíce se ještě párkrát zhoupl v ranním vánku a pak se pomalu rozplýval.

Bílé ráno zaťukalo slůněti na víčka. Maminka Adalberta kousek vedle hlasitě oddechovala ze spánku. Byl to klidný a pokojný zvuk a Ríša mu s úlevou naslouchal, protože to byl zvuk, který odhání špatné sny.
