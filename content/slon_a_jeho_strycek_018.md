---
title: "14.\_kapitola"
subtitle: "NÁM POVÍ, KDO BYL ROZMRZELÝ, KDO ZARMOUCENÝ, KDO ROZTRPČENÝ A\_KDO SE PYŠNĚ USMÍVAL"
---

Strýček Heuréka jako vždy hodně přeháněl, když si tak zaníceně stěžoval na špatný den. Rozhodně by se na ostrově našli nejméně tři jedinci, kterým tento den poskytl víc důvodů k rozmrzelosti nebo k zármutku nebo dokonce k zuřivosti.

Vezmeme-li to po pořádku: rozmrzelá byla Celestýna, zarmoucený byl Ištván a zuřila samozřejmě Škarda.

Celestýna byla velice rozmrzelá. Svou punčochu sice zachránila, ale když se o ni ve dveřích s neznámým zlodějem přetahovala, vyklouzla jí jehlice – a zakutálela se pod almaru.

Zarmoucený byl Ištván. Choulil se nešťastně v růžku klece. Pozoroval želvu, jak se s hekáním za ztracenou jehlicí dobývá, a čekal, kdy se její zlost obrátí proti němu.

Želva se znovu a znovu marně pokoušela vtěsnat své mohutné vyklenuté tělo do úzké škvíry mezi hliněnou podlahou a almarou. Byla už krajně rozčilená, protože jehlice a více se trochu rýmují. A želva si brumlala:

„Zapadla má jehlice, kterak ji spatřím více?!“

Pro Ištvána by byla pochopitelně maličkost vklouznout pod almaru a jehlici vytáhnout. Jenomže Ištván měl strach. Probudit v sobě hrdinu dokázal jen tehdy, když měl nablízku nějakého obdivovatele – nebo burský oříšek.

A tak se tedy choulil v kleci, zatímco Celestýna se pokoušela schoulit pod almaru. A do toho se ozvalo rázné zaklepání.

„ŠKARDA!“

Vypískl bázlivě myšák a Celestýna se rozmrzele obracela ke dveřím, které se pomalu a skřípavě otevíraly.

Na prahu stál Heuréka, klaněl se a říkal:

„Proč jsem se dostavil? Jistě se ptáš?“

Ištvánovi se ulevilo. Znal podivínského velblouda z Májina vyprávění. Želva se však zamračila. Neřekla ani slovo a počala se soukat na židli. Až když se usadila, pravila:

„Neptám. Želva mého věku nemrhá časem na plytké otázky. Vezmeš štokrle?“

„Díky, ctěná Celestýno,“ zavrtěl Heuréka hlavou. „Postojím, neboť spěchám. Spěchám ti říci, co jsem si řekl. Řekl jsem si: Tak vida!“

„Ach, ti velbloudi,“ odpověděla želva a zadívala se na punčochu, která ležela pod stolem.

„Řekl jsem si tak vida,“ nedal se vyrušit Heuréka. „Má maličkost a ctěná Celestýna jsou jediní, kterým leží na srdci jméno našeho ostrova. Jen oni dva mohou dokázat, aby se konečně a jednou provždy dostal do učebnic zeměpisu!“

Želva vystrčila malou třaslavou hlavičku z obrovského krunýře a zahřměla:

„Heuréko! Tvé intriky nezhatí mé štriky!“

Jak jste si jistě všimli, intriky a štriky se jakžtakž rýmují. Do současné mluvy bych její slova přeložil asi takto:

„Heuréko! Nech si ty řečičky, mě neoblafneš!“

Ale ani tato silná slova velbloudí důstojností neotřásla. Heuréka si odplivl a pronesl rozvážně:

„Tvé punčochy si vážím, ctěná Celestýno, a nikdy bych se jí ve zlém nedotkl. To ti pravím jako velbloud! A přicházím k tobě ne proto, abych tě z práce vytrhl, nýbrž proto, abych ti připomenul dvě naše stará přísloví.“

Celestýna se trochu uklidnila. Pohled na ztrápeného velblouda ji přesvědčil, že škůdce své punčochy musí hledat jinde. Když se to tak vezme, napadlo ji, všechny nesnáze nastaly až potom, co se spolčila s tou kočkou a jejími podivnými přáteli.

„Nuže!“

„První přísloví praví: Žádný hrb neroste do nebe!“ řekl Heuréka.

A byla to nejsmutnější a nejvážnější věta, kterou za tu dobu, co ho známe, pronesl.

Celestýna přimhouřila krátkozraká očka a prohlížela si velbloudův třetí hrbeček, schoulený ve stínu dvou mocných hrbů.

„A přísloví druhé?“

„Snad se rozpomeneš,“ nadechl se Heuréka. „Druhé přísloví praví: Punčochou ostrov neobtočíš!“

Želva se zarazila, ale snažila se nedat na sobě nic znát.

„Zajímavé,“ podotkla, „leč nechápu, kam míříš.“

Heuréka si odkašlal a potřásl hlavou.

„Ctěná kolegyně,“ řekl. „Chci ti nabídnout smír. Chci ti navrhnout, abychom ostrovu dali společné jméno…“

„A to zní?“

„TŘÍHRBÁ PUNČOCHA!“ vyrazil ze sebe těžce Heuréka.

Chvíli bylo ticho. Velbloud stál jako socha. Želva se mlčky natáhla pro pytlík buráků.

„Svedl bys vylovit jehlici, jež mi pod almaru spadla?“

„Milerád,“ odpověděl Heuréka zmateně a pokusil se pokleknout.

Poklekl na jedno koleno, ale dál to nešlo. Na okamžik to vypadalo, že bez cizí pomoci se vůbec nevzpřímí do původní polohy.

Želva odsunula pytlík s buráky tak prudce, že se jeden oříšek zakutálel až ke kleci.

„Myš by to svedla hravě,“ ozvalo se najednou z klece.

Sám Ištván se podivil, kde se v něm ta smělost vzala. I Heuréka se hlasu ulekl, škubl celým tělem – a patrně jen díky tomu leknutí se dokázal postavit na nohy.

Všiml si klece a v kleci poskakujícího myšáka. Chtěl přistoupit blíž, ale byl želvou dosti nešetrně odstrčen.

„U výra!“

Nic víc Celestýna nedodala. Jen se vztyčila nad klecí a pomalu zvedla petličku.

Každý jiný myšák by v tom okamžení vystřelil, zarejdil by kolem stěn a našel si skulinu k útěku. Každý jiný – kromě Ištvána.

Neboť Ištvánovi byl obdiv a potlesk milejší než svoboda. A proto mrskl knírkem, načechral si bílou náprsenku, a teprve pak se vyhoupl z klece jako tygr v manéži.

Slupl zakutálený buráček a kráčel k almaře. Přeměřil ji takovým pohledem, jako by si ji hodlal hodit na záda a odstěhovat.

Potom však ustoupil a jedním skokem zmizel ve škvíře.

Když se za vteřinku vynořil, třímal mezi zoubky zaprášenou jehlici.

„Zde je,“ řekl.

„Ach,“ řekla želva a rozzářila se. „Jakpak ti říkají, študente?“

„Ištván je mé jméno!“

Heuréka se zakabonil.

„Nevyslovila ses k mému návrhu. Znamená to, že souhlasíš?“

„Tříhrbá punčocha!“ zaječela znenadání Celestýna. „Nikdy! Co živa budu, té hanby nikdy nestrpím!“

Výbuch její zlosti byl tak náhlý, že vylekal nejen velblouda, ale i Ištvána. Myšák se schoval pod almaru a Heuréka zacouval ke dveřím. Želva zamávala jehlicí jako tomahavkem.

„Odejdi!“ zvolala. „Mé životní dílo se chýlí ke konci, přísloví nepřísloví. Odejdi i s tím pahrbkem, jejž troufáš si nazývati hrbem!“

Každý jiný velbloud by po takové urážce ukázal, k čemu má kopyta a zuby. Každý jiný – kromě Heuréky.

Neboť strýčkovi Heurékovi byla důstojnost a rozvaha milejší než pochybná čest. A proto vyšel ze dveří vznešeně a zpříma. Dokonce se na zápraží uklonil a pravil:

„Jak jsem se dostavil, tak odcházím. Dveřmi a roztrpčen. To je to pravé slovo. Roztrpčen!“

Velbloud odešel a dveře zůstaly otevřené. Ištván vylezl zpoza skříně. Teď už nemusel utíkat. Mohl odejít ze svého zajetí klidným houpavým krokem piráta. Právě se k tomu chystal, když se ve dveřích objevil bojovně naladěný… Ríša!

Vrazil do síně, zadupal a zvolal:

„VZDEJ SE, ŠKARDO!“

Želva sevřela jehlici a nevěřícně zamrkala.

„Ajta, ajta. Hledáš někoho, drobečku?“

„Myš! Vlastně myšáka!“ koktalo slůně.

Teprve teď se rozkoukalo a zjistilo, že stojí přímo proti Celestýně. Rychle popotáhlo a špitlo:

„Dobrý den.“

Celestýna neodpověděla. Otočila se k almaře. Myšák učinil krůček dopředu. Vtom ho Ríša zahlédl.

„HA!“

Vykřikl a popadl Ištvána chobotem, dřív než se mohli jak myšák, tak Celestýna vzpamatovat.

Mrštným pohybem si vysadil svou kořist na záda a vyrazil ke dveřím.

„To bylo něco, co?“ zajásal, když byli z dohledu.

„Ano,“ zachmuřil se Ištván. „Těší mne, že vás poznávám. Mé jméno je Ištván.“

„Richard,“ řekl Ríša. „Těší mne, že jsem tě zachránil. Já už toho o tobě, kamaráde, tolik slyšel!“

„Ano?“ ožil Ištván.

„No jo,“ potvrdil Richard rozšafně. „Málem bych na tebe, hochu, žárlil…“

„To snad ne,“ řekl myšák a pyšně se usmál.

„Vždyť říkám – málem…“ usmálo se pyšně slůně.

A usmívalo se tak celou cestu. Od Punčochového zálivu až na Kukuřičný vrch, kde teprve dovolilo myšákovi sesednout.
