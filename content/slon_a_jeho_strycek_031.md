---
title: ''

---

27. kapitola

NÁM POVÍ, JAK SE HEURÉKA PROMĚNIL V SOCHU

Po všech rušných událostech a po tom nečekaném rozuzlení si Ríša s Májou najednou neměli už co povídat. Na oba padla veliká únava, a tak jen čekali, kdo první navrhne, že by se mělo jít domů.

„Krch měl pravdu,“ zkusila to Mája. „Pořádně tu fouká…“

„A je tu nějak smutno,“ přisadil si Ríša. „Nepůjdeme domů?“ A hned si poklekl, aby mu Mája mohla vyskočit na záda.

Jenomže vtom se les před nimi rozhrnul a propustil něco, co mohlo být buď neznámým druhem obrovského netopýra, nebo neznámým typem menší vzducholodi. Křídlatá nestvůra začala vířit Ríšovi nad hlavou. Slůně s hrůzou pozorovalo, jak tomu najednou plihnou křídla a vysunují se dlouhé nohy.

ŽBLUŇK!

Močál se rozevřel a začal toho podivného létajícího tvora polykat. Ve chvíli vyčnívala nad hladinou jen hlava.

Ale i za těchto trudných okolností vypadala tak učeně a moudře, že nemohla patřit nikomu jinému – než strýčkovi Heurékovi!

„Strejdo!“ vykřiklo slůně.

„Synovče!“ zvolal velbloud.

„Páni!“ vydechla myška.

Bylo třeba jednat rychle. Mája poskakovala po břehu a Ríša se vrhl do lesa. Dovlekl dlouhou větev. Poslal ji po hladině a pokoušel se tak tonoucího nešťastníka přitáhnout.

„Sbohem, přátelé! Sbohem, můj třetí hrbe!“ volal Heuréka a ani se nepokoušel větve přidržet. Loučil se se světem a srdcebolně lkal:

„Nešťastný ostrove, poneseš jméno Punčochový!“

Myšce se koulely z oček slzy a vyhledávaly si cestičky v sazích na její kdysi stříbřité náprsence. Ríša mával větví, aby ji přihodil ještě blíž k velbloudovi.

„Hej hola, rybáři!“

Ozvalo se najednou za jeho zády.

„Kdeže bych tu natrefila jisté lotřisko jménem Škarda?“

Ovšem, byla to želva Celestýna. Právě dorazila i s punčochou, od které se neuměla odloučit. Mylně se domnívala, že slůně v bažině rybaří. Ríša se otočil a odhalil tak užaslé želvě pohled na topícího se Heuréku. Velbloud se vzepjal nad hladinou a zvolal:

„Buď tu šťastna, Celestýno! Můj třetí hrb už nikdy nespatříš!“

„Chlapče, chlapče, takhle nás přece neopustíš…“ zašeptala Celes­týna a její krátkozraké oči se zarosily.

„Musíme ho zachránit!“ pištěla myška.

„Pravdu díš, Ištváne!“ vzpamatovala se Celestýna.

„Jmenuji se Mája. Ištván je můj bratranec!“ ohradila se myška.

„Vskutku?“ mrzela se želva. „Ach, to mé věčné pletení…“

GLOGLOGLO…

Předl si spokojeně močál, z kterého vyčnívala hlava s kšticí řídkých chlupů na šešulce.

Slůně po celou dobu mlčelo. Pozorovalo punčochu, která kdysi tak skvěle posloužila k jeho záchraně. Nakonec se odhodlalo.

„A tou… punčochou… by to nešlo?“

Želva na něho pohlédla velice dojatě, ale i značně nechápavě.

„Richard myslí… hodit panu Heurékovi punčochu jako lano. A vytáhnout ho…“ vysvětlovala Mája.

Celestýna prováděla nekonečně dlouho jednoduchý úkon, kterému se v hodinách tělocviku říká čelem vzad. Když obrat dovedla ke zdárnému konci, zvedla ze země punčochu a polaskala ji pohledem.

„Můžu?“ zeptalo se s ostychem slůně.

Želva jen tesklivě přikývla.

Ríša uctivě uchopil konec punčochy a uvázal na něm smyčku. Potom se rozkročil – a hodil. Smyčka dopadla strýčkovi přesně kolem krku.

„Sláva!“ zajásala Mája. „A teď budeme tahat!“

Celestýna však ji i slůně mlčky odstrčila a důstojně se sama do punčochy zapřáhla. Obtočila ji kolem svého mohutného trupu… a sveřepě zabrala.

HEJ-RUP!

Na druhém konci punčochy, v černém močálu, to kviklo, hýklo, heklo, šplouchlo, zacákalo a zasténalo.

Z bažiny se začala vynořovat dlouhá velbloudí šíje. Za ní kus splih­lé zástěry připevněné mezi hrby. A pak už celý velbloudí mudrc v životní velikosti…

Punčocha se smekla a sklouzla zpátky do bažiny. Heuréka, obalený silnou vrstvou černého bahna, stál nehybně a strnule na břehu a podobal se v té chvíli své vlastní soše…

GLOGLOGLOGLOGLO…

Reptal Pavoučí močál, kterému unikla další oběť.

BLABLABLABLABLA…

Černá voda bublala a stahovala ke dnu alespoň chabou náhradu… zmazanou a potrhanou Celestýninu punčochu.
