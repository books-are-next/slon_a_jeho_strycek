---
title: ''

---

7. kapitola

VÁS POUČÍ O TOM,  
JAK SE LÁKAJÍ VČELY NA MEDVĚDA

Strýček Heuréka sice s oblibou tvrdil, že veškerá moudrost sídlí v jeho hrbech, ale nebyla to pravda. Spíše než moudrost se mu tam usídlila bolest. Každý krok byl pro něho utrpením a žádné léčení nepomáhalo.

Jediným léčením bylo totiž sucho, vyhřívání na sluníčku a teplé písečné obklady. Nic z toho si však Heuréka nemohl dovolit, neboť byl přesvědčen, že právě tohle zase naopak škodí růstu jeho třetího hrbu.

Choval se k němu jako k sazeničce v květináči, která se musí především zalévat a potom zase zalévat. Heuréka to prováděl poctivě, ale když poznal, že jeho cibulka se stejně k světu nemá, pustil se do přemýšlení o zázračné masti.

A v jedné bezesné noci zázračnou mast objevil. Celý recept je příliš složitý, než abych vás s ním zatěžoval. Stačí, když si zapamatujete, že všech devatenáct přísad je třeba prohníst jako těsto a spojit medem divokých lesních včel.

Heuréka měl už všechno pohromadě a na výpravu za divokým medem se právě vydal. Pomalu se sunul z Písečného kopce, kde už čekali Ríša s Májou.

Ríša měl sice chuť podívat se znovu k troskám lovecké boudy na Kukuřičném vrchu, ale strýčkovi Heurékovi se nedalo dost dobře odporovat. Koneckonců i Mája prohlásila, že není možné prožívat dobrodružství každý den.

A tak se šlo na poučný výlet…

„Vybrat včelám med,“ uvítal je Heuréka, „není ani tak věc obratnosti nebo síly, jako důvtipu. Proto dostává medvěd tak často žihadla do kožichu.“

„Hmm,“ řekl Ríša a zkoušel stát na jedné noze.

„A vy máte nějaký plán?“ zeptala se Mája, která si potrpěla na plány.

„Nejen plán,“ rozzářil se velbloud. „Já mám přímo léčku!“ A pak se odmlčel a odmítl cokoliv prozradit, dokud nebudou v lese.

„Tamhle jsou, strýčku,“ zvolal Ríša a ukázal chobotem k dutině stromu, z něhož se ozývalo horlivé včelí bzučení.

„Škoda, že nemáme žebřík,“ posteskla si Mája. „Ríša by tam vylezl. Viď, Richarde?“

„Žebřík bez léčky je jako včela bez žihadla!“ napomenul myšku velbloud. A hned nato zavelel: „Skryjte se do houští! Jdu včely odlákat!“

Ríša se posadil za keř a Mája se mu usadila na zádech. Heuréka poodešel od bzučícího stromu. Vybral si zcela jiný strom, ve kterém včely úl zaručeně neměly.

Na chvíli zmizel Ríšovi i Máje z očí.

A pak se lesem rozlehlo těžko popsatelné bručení.

„Co to bylo?“ vypískla Mája a seskočila z Ríšových zad po hlavě.

„Medvěd?“ zeptal se nejistě Ríša.

„Ale co se mu stalo?“ zeptala se Mája.

„Nebojte se, nic! To je právě ta léčka!“

Šepot se nesl z míst, kde stál Heuréka. Ríša s Májou se k velbloudovi přikradli.

„To jsi byl ty, strýčku?“

„Kdo jiný?“ zašeptal Heuréka. „Přece ne medvěd! Ten by na takovou léčku nikdy nepřišel!“

„Páni!“ podivila se Mája.

Heuréka se nadmul a z hlubin jeho velbloudího těla se vydralo znovu nepříliš zdařilé medvědí zabručení.

Ve včelím úlu v dutině vedlejšího stromu nastal rozruch. Několik tuctů zvědavých včel opustilo zásoby medu a kroužilo kolem velblouda. Heuréka bručel ostošest. Tucet včel znuděných po chvíli touhle podívanou si odletělo po svých, ale rychle přibyl tucet nových zvědavců.

„Má chvíle udeřila!“ zvolal najednou Heuréka. „Odlákal jsem včely na medvěda – a jdu si pro med!“

Nečekaně hbitě přiskočil k včelímu stromu a vsunul hlavu až do poloviny své dlouhé šíje do dutiny. Chvíli tak zůstal. Zůstal tak zcela nehybně a strnule, jako by spatřil uvnitř něco strašného. BZZZzzzz!

Z dutiny se vyrojil mrak na nejvyšší míru rozezlených včel. Dvakrát se obtočil kolem stromu a pak se snesl na velbloudova záda.

Heuréka ztratil hlavu. Hned první útok včelích žihadel ho natolik zmátl, že vyrazil k úniku dovnitř místo zpátky. Vrazil celý krk do dutiny a zůstal tak bezmocně trčet. Dál už nemohl a zpátky také ne. Vězel ve stromě jako v pasti.

Ríša stál před stromem a Mája se podle zvyku za ním pěkně schovala. Viděli oba od začátku, co se tu stalo, ale nebyli si jisti, zda je to pokračování důmyslné léčky, nebo zda tu došlo k nějakému nedopatření.

A pak se z hloubi stromu ozvalo bolestné a úpěnlivé zalkání.

„Myslíš, že je to léčka?“ zapochybovala Mája.

„Ne! To je strejda!“ zděsil se Ríša.

„POMÓC!“

„Májo, schovej se!“ zavelel Ríša. „Já jdu! Ještě jsem neslyšel o včele, která by dala žihadlo slonovi!“

Slůně se rozběhlo a vší silou svého maličkého těla vrazilo do strýčkova boku. Mrak včel se rozprášil, ale hned zase přistál v prohlubni mezi Heurékovými hrby.

Ríša znovu ustoupil a znovu se rozběhl. Velbloud se v okamžiku nárazu vzepřel – a vysvobodil hlavu ze zajetí. Včely zavířily, ale nemínily se vzdát. Zajímavé bylo, že ani ta nejdivočejší strážkyně medového pokladu se nepokusila zaútočit na slůně.

Heuréka počal divoce skákat, ale včely na něm seděly jako jezdci v sedle býků při rodeu.

A tehdy bleskl Ríšovi už podruhé v jeho krátkém životě spásný nápad. Nechal velblouda velbloudem a vrhl se opodál k lesnímu jezírku. Nabral si vodu do chobotu a vrátil se k poskakujícímu strýčkovi.

Široce se rozkročil a vypustil z chobotu prudký a dobře zacílený proud vody.

Ani netušil, jak okamžitý a jednorázový účinek to bude mít. Proud smetl zdivočelé včely do jediného mokrého chumlu a Heuréka snožmo vyskočil. Dopadl na zem a oklepal se.

„Ách,“ řekl a znovu se oklepal.

A pak pomalu, docela pomaloučku a s obavami, zvrátil hlavu a podíval se na svůj zubožený hřbet. A znovu vydechl:

„ACH!“

Neboť spatřil, že mu v prohlubni mezi dvěma hrby vypučel třetí hrb jako šťavnatý a krásný květ…

„Páni, Richarde!“ přicupitala Mája. „Všechno jsem viděla. Co ty dokážeš, to se nevidí. To by Ištván koukal!“

„Richardek je pašák,“ připustil Heuréka a otočil se k synovcovi zády.

„Ale co říkáte mému třetímu hrbu?“

„Bude to chvíli bolet. Než to splaskne,“ prohlásila Mája.

„Splaskne!“ naštětil se velbloud. „Co je to za nesmysl?“

„No, já jsem jednou dostala žihadlo a taky jsem měla takovou bouli na zádech – a taky splaskla,“ trvala na svém Mája.

„Bouli! Slyšíte?! Ona tomu říká boule!“ bědoval Heuréka.

Byl uražen. Byl uražen a dotčen a celou cestu domů ani nepromluvil. Jenom si pro sebe brumlal a vzdychal a naříkal. Ale jinak snášel svou bolest hrdinně.

Tak hrdinně, že Ríša i Mája byli na něho celou cestu domů hrdí.
