---
title: ''

---

4. kapitola

VE KTERÉ SE RÍŠA VYPRAVÍ K ŽELVĚ CELESTÝNĚ,  
ALE DO CESTY MU VSTOUPÍ ZVLÁŠTNÍ HAD

Ríšovi už dlouho vrtalo hlavou, jaké asi tajemství skrývá strýčkův třetí hrb. Tím spíše, že se vlastně o žádném hrbu nedalo mluvit. Heuréka měl jako každý velbloud dvouhrbý na zádech dva krásné kopečky, to ano. Ale ten třetí hrb, na kterém si strýček tolik zakládal, nebyl o nic větší než docela malý kokosový oříšek.

Kdykoli se na tu záhadu zeptal, dostával pokaždé stejnou odpověď: „To je dlouhá historie! To by ses musel napřed zeptat želvy Celestýny, proč plete už sto padesát let stále jednu a tutéž punčochu…“

U Tlusté Berty ani u strýčka Heuréky tedy slůně nepochodilo. A tak se rozhodlo, že se opravdu staré želvy zeptá.

Želva Celestýna byla nejstarší obyvatelkou ostrova a bydlela docela sama v Punčochovém zálivu. Bydlela tu už sto sedmdesát let. Nikdy se neprovdala, i když před sto padesáti lety vážnou známost měla a svatba už byla vlastně na krajíčku.

Možná, že vaše prababička, když byla ještě nevěstou, šila svému nastávajícímu, vašemu pradědečkovi, svatební košili. Býval to krásný zvyk, na který se dnes už skoro docela zapomnělo. Mezi želvami panoval kdysi podobný zvyk. Jenomže želvy jsou, jak známo, stvoření velice loudavá. A tak namísto košile pletly želví nevěsty svým ženichům svatební punčochu. Želvy mají docela kratičké nožičky, ale když byla taková želví nevěsta hodně pilná, stihla za každý rok jednu punčochu uplést.

Celestýna však upletla obě svatební punčochy za jeden jediný rok. Ale ouha! Když si její statný želví ženich punčochy navlékl – byly mu sotva do poloviny lýtek.

Ješitný želvák se urazil a odešel. Vůbec ho nenapadlo, že jenom velká láska Celestýnu tak poháněla.

Od té doby Celestýna zanevřela na svět. Navázala na poslední ujmuté oko a pokračovala v pletení, přestože se rozhodla, že se nikdy neprovdá.

Pletla a pletla už celých sto padesát let…

Jak dílo narůstalo, měnil i záliv, v němž želva bydlela, své jméno. Prvních padesát let mu říkali Ponožkový záliv. Dalších sedmdesát let Podkolenkový záliv. A teď už nějakých třicet let – Punčochový záliv.

Želva pletla pomalu, ale vytrvale, protože se rozhodla. Rozhodla se, že uplete punčochu tak dlouhou, aby dokázala obtočit celý ostrov. A celý bezejmenný ostrov dostane po jejím výtvoru jméno: Punčochový ostrov.

Ostrov, na němž se Ríša narodil, byste totiž na mapě marně hledali, protože se toho času skutečně vůbec nijak nejmenoval. V minulosti vystřídal sice dost jmen, jako například Grónsko, Madagaskar, Kuba, Haiti, Žitný ostrov, Sachalin, Capri, Cejlon, Havaj, Slovanský ostrov a Island – jenomže Celestýna s Heurékou dodatečně vždycky přišli na to, že je už nějaký jiný ostrov předeběhl a jméno jim ukradl.

A tehdy došlo mezi stařičkou želvou a učeným dvouhrbým Heurékou k pamětihodnému rozhodnutí: ostrov musí dostat takové jméno, které mu už nikdo nevezme. Musí dostat jméno po nějaké zvláštnosti, na kterou se žádný jiný ostrov nezmůže.

A tou pozoruhodností měla být buď Celestýnina veledlouhá punčocha anebo Heurékův třetí hrb. Kdo dřív a kdo s koho. Ostrov se bude jmenovat buďto Punčochový nebo Tříhrbý…

Tohle všechno se chtěl Ríša od staré želvy dozvědět. Tohle bylo to tajemství, které mu vrtalo hlavou, když šlapal k Punčochovému zálivu.

Byl krásný den, jako stvořený pro poklidnou procházku. Z jedné strany moře a z druhé strany keře. Moře šplouchalo a házelo bílou pěnu na kameny. Z keřů vystřelovali drobní kolibříci.

Byl krásný klidný den – jen tamhle v křoví něco podivně chrastilo a praskalo a syčelo. Ríša se zastavil a popotáhl. Dělal to vždycky, když byl v rozpacích. Pak popošel blíž. SSSSssss!

Z křoví vyšlehla protáhlá úzká hlava nějakého podivného zvířete. Několikrát sebou škubla a pak se z křoví vysmeklo dlouhatánské a klikaté tělo. Ríša uskočil dozadu a uši se mu zatřepotaly jako praporky.

„CHŘESTÝŠ!“

Slůně vyjeklo a dalo se do běhu.

Z jedné strany moře a z druhé strany keře. Ríša si vybral cestu mezi keři. Tady se mu snad podaří lépe před hadem skrýt. Utíkal stezičkou do kopce a tráva ho chytala za nohy. Křoví podél cesty chřestilo, jak se jím chřestýš hbitě provlékal.

Slůně běželo, jak nejrychleji mohlo, ale pronásledovatel mu byl pořád v patách. Chřestil a pištěl, a když slůně udělalo čelem vzad, obrátila se ta hadí nestvůra bleskurychle také.

Ríša se odrazil a přeskočil nízký keřík. Rychle změnil směr a seběhl z vyšlapané pěšiny do vysoké trávy.

Na okamžik se zastavil. Zaposlouchal se a popotáhl. Bylo ticho. Jen moře v dálce šplouchalo o kameny. Kousek před slůnětem se zaplétalo houští, dost husté a dost vysoké, aby se v něm Ríša mohl na chvíli skrýt a vydýchat. ŠŠŠššš!

Z houští vyrazil chřestýš a dopadl přímo před Ríšu.

Slůněti podjely nohy. Hned se však vzchopilo a vyskočilo na všechny čtyři. Jak tak stálo nepříteli tváří v tvář, napadlo ho, že za svůj krátký sloní život nevidělo nic podivnějšího.

Jeho strašlivý pronásledovatel měl tělo jako z bavlnky. Vlastně se nápadně podobal punčoše. A v tom, co se tak nápadně podobalo punčoše, se něco hýbalo, šmejdilo a poskakovalo. Už to nesyčelo, nýbrž pištělo:

„Pomoc! Pomozte mi. Já jsem se tam zapletla…“

Ale Ríša se nedal takovým hloupým trikem oklamat. Doširoka se rozkročil, bojovně zatroubil – a jediným trhnutím svého nepatrného klu hada rozpáral.

Ten se naposledy vzepjal a dopadl ochable do trávy. Z jeho roztřepeného těla vyběhla stříbřitá myška a vypískla:

„Ach! Já jsem Mája!“

„Hm,“ řeklo slůně. Ještě se docela nevzpamatovalo.

„Díky. Bylo to hrozné. Asi jste mi zachránil život.“

Ríša popotáhl. Podíval se na myšku. Pak na dlouhé rozpárané pletené tělo, které teď nevypadalo už ani trochu nebezpečně. A řekl:

„Potěšení je na mé straně. Jmenuji se Ríša. Ale můžeš mi říkat Richarde!“

„Těší mne, Richarde,“ řekla myška a udělala pukrle. Pak se zarazila: „Ale nezdržuji vás?“

„Ne, náhodou nikam nespěchám. Vyšel jsem si jen trochu na vzduch.“

„Já jsem se zase schovala do punčochy,“ prohlásila Mája. „Honila mě kočka. Škarda. Slyšel jste o ní?“

„Už si nevzpomínám,“ řekl Ríša, který to jméno jakživ neslyšel.

„Ne?“ podivila se myška. „Škarda je strrašná! Úplně opelichaná. Ta by vás prohnala!“

„Hmm,“ zarazil se Ríša. „Jaká je?“

„Obrovitánská,“ nadechla se Mája.

Ríša ucouvl.

„Větší než já? VĚTŠÍ NEŽ SLON?!“

Myška ujistila slůně, že Škarda je sice strrrašně veliká, ale proti slonovi je přece jen prtě a zagroškudla.

Ríša se nadmul pýchou. Bylo vidět, že prostý údaj o velikosti kočky ve srovnání se slonem přijal jako osobní poklonu. A hned si také odfrkl a povytáhl se na špičkách:

„Kde je? Já s ní zatočím!“

Mája si slůně obdivně změřila.

„Víte, ona je vážně strašně obrovská… Asi jako vy.“

„Ahá,“ protáhl zklamaně Ríša. „Já myslel…“

„Já myslela proti opravdovému slonovi,“ omluvila se Mája.

Ríša se díval do země a kopal do drnu.

„No, když na ni budeme dva…“ řekl po chvíli. „Ty a já…“

„Páni! To myslíš opravdově? Úplně bez legrace?“

„To se ví!“ zahlaholil Ríša. „My jí ukážeme! Škardě!“

„Richarde!“ vydechla Mája. „Ty už máš nějaký plán?“

Naštěstí dřív než mohlo slůně odpovědět, ozvalo se zdálky mohutné a ne právě přívětivé troubení. Tlustá Berta dávala celému okolí najevo svou nelibost nad tím, že se synkova procházka protáhla.

„Nu, myslím, že pomalu půjdu,“ řekl Ríša. „Stavíš se pro mě? Bydlíme pod tou velikou palmou, co vypadá jako deštník.“

„Stavím, Ríšo!“ řekla Mája.

„Vyprášíme jí kožich, Májo,“ řekl Ríša a rozběhl se domů, protože cítil ve vzduchu Bertin výchovný záhlavec.
