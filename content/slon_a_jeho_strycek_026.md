---
title: "22.\_kapitola"
subtitle: NÁM PORADÍ, JAK SE STÁT HRDINOU
---

Ríša zůstal na planině sám. A v té chvíli věděl, že je docela sám i proti Škardě. Od nikoho nemůže očekávat radu ani pomoc. Strýček Heuréka by zajisté neskrblil nějakým poučným příběhem nebo příslovím z pokladnice velbloudí moudrosti. A maminka Adalberta? Ta by mu nejspíš napařila tři dny domácího vězení, a pak by se nasupeně rozběhla za Škardou. Ale zlost je, jak známo, špatný rádce, a tak by jistě prohnanou kočku nenašla.

Kdepak, místu pod vysokou palmou se musí Ríša vyhýbat, dokud Máju sám nevysvobodí. Ale kde ji hledat? Kde vůbec začít?

Aha. Nejdřív je třeba být zase Ríšou, řeklo si slůně. Shodit kaktusové brnění Železného Richarda, které je dobré tak na maškarní rej a dost. A pak je třeba přemoci nějak strach. Ostatní už půjde samo…

Takže být hrdinou je vlastně docela snadné. Chce to jen správně hrdinsky se chovat. Tohle si slůně řeklo, a hned také vědělo, co udělá. Nejdřív ze všeho uhodí na Krtka, protože Krtek měl se Škardou spolky a mohl by něco vědět.

Najít Krtka je vlastně také docela snadné. Chce to jen jít od jedné krtiny ke druhé, a u té nejkypřejší a nejnačechranější se zastavit. V ní určitě Krtek přespává.

Přesně tak Ríša Krtka hledal, jenomže každý kopeček hlíny, který ho ke Krtkovi vedl, pěkně srovnal se zemí. Nikdy jindy by ho to nenapadlo, ale teď měl na Krtka opravdovou zlost.

U té poslední, nejčerstvější krtiny, dostal však Ríša nápad. Šel dál, jako by ji přehlédl. Po několika krocích se zastavil a obloukem mezi stromy se potichoučku vrátil.

Skryl se za stromem a čekal.

Netrvalo dlouho a ozvalo se Krtkovo prskání a vzduchem fičela hlína. Známý mrzout se třásl vzteky vedle krtiny a vykřikoval:

„Už toho mám po krk! Už toho mám až nad hlavu! To slonbidlo! Já se málokdy rozčilím! Ale když se rozčilím…“

HOP!

Ríša se odhoupl od stromu a skočil přímo na krtinu.

„Rád bych si s tebou popovídal, Krtku!“

„Až povyrosteš,“ odsekl Krtek a koukal, kde by se nejsnáz mohl zahrabat do země.

„Tolik času bohužel nemáme,“ řekl Ríša ledově, protože se rozpomněl na Ištvána z Májina vyprávění.

„Co mi chceš?“ znepokojil se najednou Krtek. „Já nic nevím. Nikam nepřijdu, nic nečtu, a co se šušká, to neslyším, protože mám uši plný hlíny.“

„Oukej,“ ucedil Ríša a rychle se opravil, „koukej, ty přece znáš Škardu, ne?“

„Kdo by ji neznal?“

„Ale málokdo ji zná tak dobře jako ty. S výjimkou několika tlustých a hloupých much nevím o nikom, kdo by se s ní dal do spolku.“

„Já si hledím vždycinky jen svého řemesla,“ bránil se Krtek.

„Já si vrtám svoje díry a chodby a nestarám se o to, kdo si je u mě objedná. Ani o to, kdo do nich pak náhodou spadne. To už, prosím, není moje věc.“

„A kdo si u tebe naposledy nějakou díru objednal?“ zeptal se Ríša a zatvářil se tak výhružně, jak jen to může docela maličké slůně dokázat.

„No přece Škarda! A nebyla to žádná díra, nýbrž pořádná chodba. Široká a dlouhá štola od kaštanu v Pavoučím močálu až na Kukuřičný vrch.“

„Aha!“ vykřiklo slůně. „A tou štolou unesla Máju!“

„O tom mi není nic známo. Já jsem jen odvedl svou práci – a potom jsem Škardě oznámil, že se zařizuju sám pro sebe a žádné další zakázky neberu. Mám na to svědky.“

„Hlavně máš štěstí,“ řekl Ríša. „Máš štěstí, že každý opravdový hrdina je velkomyslný. Protože nebýt velkomyslný, tak bych tě teď zvedl za kůži – a vysadil tamhle na tu větev!“

„To ne!“ vylekal se Krtek. „Já výšky nesnáším. My to máme v rodině. Co pamatuju, tak každý z naší rodiny trpěl závratí!“

„Právě proto,“ řekl Ríša. „Jenomže, jak jsem povídal, máš štěstí, že jsem velkomyslný – a že spěchám.“

„To je dobře,“ ulevilo se Krtkovi. „A kampak?“

„Do Pavoučího močálu,“ řekl Ríša a zeptal se: „Je ta tvoje chodba dost široká? Je tak široká, že v ní můžu jít i já?“

„To je. Ona je totiž přesně na tvou míru.“

„To rád slyším,“ řekl Ríša, otočil se k oněmělému Krtkovi zády a šel. A do kroku si pískal…
