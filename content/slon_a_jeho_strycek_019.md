---
title: "15\\.\_kapitola"
subtitle: "JE DOCELA KRÁTKÁ A\_NIC SE V\_NÍ VLASTNĚ NEDĚJE"
contentType: prose
---

<section>

Skrýška, ve které seděli Mája s Ištvánem, vydávala příjemný chládek. Venku pálilo slunce, ale sem se denní světlo vlévalo jen tenkým trychtýřkem.

„… a potom se ta punčocha napnula, a já jsem jen taktak stačila uskočit,“ vyprávěla Mája. „Vůbec jsem si to neuměla vysvětlit.“

Ištván si uhladil vousky.

„A co bylo dál?“

„Potom se už objevil chobot.“

„A potom?“

„Co by? Hned následoval Richard.“

Na Kukuřičném vrchu, a zvláště před Ištvánem, mluvila Mája o Ríšovi zásadně jako o Richardovi. Znělo to mnohem vznešeněji a důležitěji než Ríša.

„Takovou sílu může mít jedině Celestýna,“ zamyslel se Ištván. „Vytáhnout slona z díry, Škardě před nosem! A ani o tom nevědět… To ti tedy závidím!“

„Prosím tě! Takových dobrodružství jsi ty už v životě zažil!“

„To jo,“ připustil myšák. „Ale slona z pasti jsem ještě nevytahoval, to bych lhal.“

Skulinu do skrýšky zatemnil na okamžik rychlý stín. Pak paprsek světla opět protnul chladivou tmu. Nahoře něco podezřele zapraskalo.

„Pssst!“ vypískl Ištván. „Zaslechla jsi něco?“

„Nic,“ šeptla Mája. „A ty?“

Ištván se zaposlouchal. Pak zavrtěl hlavou a skousl kukuřičné zrnko.

„Já asi taky nic,“ řekl. „To mě spíš jen tak napadlo…“

„A co?“ vydechla myška.

„Že by to mohla být Škarda!“ zašeptal Ištván a bojácně se skrčil.

„To je nápad!“ rozesmála se Mája. „Co by tu dělala? Víš přece, že ji Celestýna vyhnala. A teď by se do ní pustila i Tlustá Berta!“

„Jen aby…“ zakňoural Ištván.

„Ty jsi stejně prima. I když jsi starší,“ řekla Mája uznale. „A nejprímovější jsi, když děláš, že se bojíš. Abys mě vystrašil…“

„A co Richard?“ odváděl pozornost myšák. „Ten se taky nebojí?“

„Když je se mnou, tak se nelekne ani Škardy. To je známo,“ prohlásila Mája. „Jenom nevím, jestli umí tančit,“ dodala.

„A proč by to měl umět? Slon?!“

„Protože ho chci pozvat na náš maškarní rej,“ triumfovala Mája. „Protože chci, aby šel za Železného Richarda!“

Na to Ištván neměl už co říci. Jenom si olízl vousky.

Nahoře, přímo u vchodu do skrýšky, něco znovu zapraskalo. Tentokrát docela zřetelně. Jako by se kočičí drápy zaryly do drnovité trávy.

Ištván uskočil a přitiskl se ke stěně doupěte. Podezřelé zvuky na chvíli zesílily, ale pak se pomalu odkrádaly.

„Zase se ti mi něco zdálo…“ oddechl si Ištván.

„Ale mně taky,“ řekla Mája. „Páni! Co kdyby to byl medvěd?“

„Nebo něco ještě většího…“ pohrozil myšák. „Mám se podívat?“

„NE!“ lekla se myška.

Neohrožený myšák se s úlevou posadil.

„Jak myslíš,“ řekl. „Ovládnu se, protože ti chci vyhovět…“

</section>
