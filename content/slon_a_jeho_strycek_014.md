---
title: "10.\_kapitola"
subtitle: "NÁM PŘEDSTAVÍ MYŠÁKA IŠTVÁNA, A\_TO PRÁVĚ VE CHVÍLI, KDY SE STANE HRDINOU"
---

Myšák Ištván byl dobrodružná povaha a fešák.

Fešák byl od pohledu a dobrodružná povaha z doslechu. V životě si zakládal na třech věcech: na svých vouscích, na své bílé náprsence a na své vybájené pirátské minulosti, o níž uměl vyprávět tak poutavě, že Mája ani nedutala.

Ze zmíněných skutečností je patrno, že Ištván nebyl žádný holobrádek. V jinošském věku vnikl jako černý pasažér na loď, která si u břehu ostrova doplňovala zásoby pitné vody. Ubytoval se na žoku burských oříšků a hned první noc se mu podařilo žok prohryzat.

A ta jediná noc rozhodla o jeho osudu. Ištván propadl burákům a stal se vyhlášeným pirátem podpalubí. Plavil se na lodi, která dováží čaj a kávu, a hledal tam buráky. Vlastními silami spořádal veškeré zásoby burských oříšků na mnoha jiných lodích. Řádil prostě v žocích jako jeho předek Ementál v sýru. Jenže se tím tak neproslavil…

Navíc byl Ištván z těch myší, které opouštějí potápějící se loď první. To mu umožnilo překonat všechny nástrahy těžkého námořnického života – a vrátit se ve zdraví na ostrov k zaslouženému odpočinku.

Teď už si nepřál nic jiného, než prožít jeseň svého života v klidu. Udržovat si figuru, těšit se z obdivu myší obce a oprašovat své hrdinské historky. Jistě by se mu to podařilo – nebýt sestřenky Máji.

Zvídavá myška se stala jeho nejvděčnější posluchačkou; potíž nastala však tehdy, když předpokládala, že se bude chovat hrdinsky i ve svém denním životě.

Ištván totiž doprovodil včera navečer Máju do Punčochového zálivu. To dá rozum, že vůbec netušil, proč to tam Máju táhne. Když pak zahlédli Škardu, snažil se Máju co nejvýmluvněji přesvědčit, aby se vrátili honem domů. Ale marně. Myška vklouzla pootevřenou okenicí do Celestýnina domku a Ištván nenašel dost odvahy, aby ji následoval.

Zahanbeně se vrátil na Kukuřičný vrch bez Máji. Nikomu neřekl ani slovo, ale jeho klid byl tentam.

Noc nestála za nic, a když po rozednění zjistil, že se Mája ještě nevrátila, nečekal ani minutu a rozběhl se ji hledat.

K domku se připlížil právě ve chvíli, kdy se do ranního světla vykolébal Krtek.

Ištván se přitiskl k domku. Uvnitř vypukl nějaký rozruch.

Ištván rozeznával úsečný hlas kočky Škardy. Vykřikovala jediné slovo:

„PAST! Past!“

Potom ji přehlušilo bzučení much a mohutné chrápání, které mohlo vycházet jedině z rozložité hrudi želvy Celestýny.

Netrvalo dlouho a z domku vyrazila Škarda, následovaná věrnou stráží tlustých much. Dveře zůstaly pootevřené.

Myšák čekal, dokud Škarda nezmizela za kopcem. Pak docela tichounce zapískal. Mája však neodpovídala.

Pootevřené dveře domku lákaly i hrozily. Být Ištván hrdinou, vrazil by možná dovnitř bez rozmýšlení. Jenomže Ištván hrdinou nebyl. A tak se dlouho rozmýšlel, než bázlivě překročil práh.

První věc, kterou spatřil, byl pytlík burských oříšků.

Druhá věc, kterou spatřil, byla klec s uvězněnou Májou.

Až to třetí, co spatřil, byla Celestýna, pokojně spící v židli.

„PSSST!“

Vypískla Mája varovně, ale tak hlasitě, že sebou želva ve spánku pohnula.

Ištván se přikrčil k noze stolu. Teprve když se znovu rozběhlo pravidelné pochrupování, začal šplhat na desku. Poměrně svižně se přehoupl přes hranu stolu – a stál před Májou.

„Pssst!“ zasyčel a obezřetně obešel klec. Musel se přitom vyhnout pletacím drátům. Burákům se však vyhnout nedokázal. Hmátl do pytlíku a nezdrženlivě pár oříšků schroupal.

„No ne!“ urazila se Mája. „Já jsem v kleci a on si…“

„Ani muk!“ ucedil myšák přes knírek. „Jinak tě tu nechám!“

Mája ustrašeně zmlkla a myšák se napřímil. Stalo se s ním něco podivného. Jeden jediný buráček ho rázem vrátil do dob, kdy byl údajným postrachem podpalubí.

„Paklíč! Bez paklíče jsem trop!“

„Já ti nerozumím,“ špitla Mája.

Ištván jí nevěnoval vůbec pozornost. Rozhlížel se po stole – a jeho pohled padl na jehlici. Bez otálení jí zvedl a ohnul do pozoruhodné smyčky.

„Oukej,“ ucedil a zasadil hrot té smyčky do zámku klece.

„Já se bojím,“ špitla Mája. „Já ti nerozumím ani slovo.“

„Bodejť,“ uznamenal Ištván, „když je to anglicky.“

A zabýval se dál zámkem. Vytahoval a znovu zasunoval paklíč do zámku a Máje se zdálo, že to trvá nekonečně dlouho.

CVAK!

Čelist zámku najednou povyskočila a dvířka klece se začala sama od sebe otvírat…

Celestýna se zavrtěla na židli. Pomalu, pomaloučku otvírala oči.

„Utíkej, Májo!“

Myška seskočila ze stolu a prosmýkla se dveřmi.

Byla na svobodě.

A co Ištván? Ištván zůstal stát před otevřenou klecí a zasněně se usmíval. Byl šťastný. Obdivoval se sám sobě.

Byl hrdinou. Byl právě tím hrdinou, kterého si vybájil ve svých smyšlených historkách z dalekých moří. Pohroužil se do svého štěstí tak, že nic kolem neviděl a neslyšel.

Neviděl, jak Celestýna otevřela oči a jak sebou zlostně škubla. Neviděl, jak se nahnula přes stůl.

A dost možná, že ani neslyšel, jak za ním zaklapla dvířka klece…
