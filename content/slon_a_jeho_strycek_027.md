---
title: ''

---

23. kapitola

VYPRÁVÍ O TOM, JAK MYŠÁK IŠTVÁN  
DOBYL SRDCE NEVRAŽIVÉ ŽELVY

Trvalo dlouho, hodně dlouho, než se myšák Ištván odvážil vystrčit vousky z doupěte, které mu poskytlo záchranu před Škardou, a než doběhl na planinu, aby všechno kolem varoval.

Planina byla však docela opuštěná. Musel proběhat desítky chodbiček, než našel očitého svědka události. A to, co se dozvěděl, ho řádně zkrušilo.

Ištván se zastyděl – a začal jednat. Svolal myšky na poradu, rozestavil hlídky a požádal, aby se přihlásili dobrovolníci, kteří jsou ochotni podstoupit jakékoliv nebezpečí pro záchranu nebohé Máji ze spárů té vražednice. Doslova tak to řekl. Myšky pištěly, dílem ze strachu a dílem z obdivu. Přesto však se deset statečných přihlásilo. Ištván jim obřadně poděkoval, jmenoval je průzkumnou četou… a pak oznámil, že na Škardu stačí sám.

Jeho vlastní neuvážená slova na něho zapůsobila jako pytlík buráků. Neboť hned po tomto prohlášení skočil Ištván se zavřenýma očima do podezřelé krtiny.

Když oči znovu otevřel, zjistil, že se nachází v chodbě, která nebýt tak široká, docela by se podobala obyčejným krtčím chodbám.

Pustil se dál. Nejprve opatrně a tápavě, ale pak se rozběhl a běžel, dokud do temné štoly nepronikl první paprsek světla.

Tehdy Ištván zpomalil a po špičkách došel k východu. Zastavil se a chvíli naslouchal. Vítr k němu donášel táhlé bolestné vzdychání.

Zvuky vycházely odněkud z trnitého keře. Když myšák opatrně přistoupil, spatřil pod keřem pavouka tenkého jako lístek z herbáře.

Byl to náš starý známý René Krch, který přežil svůj pád z pavučiny a právě se pokoušel nadechnout. Rád by se přitom postavil, ale nožky mu podklesávaly slabostí.

„Ty šeš myš! Čo tu chčeš?“

„Hledám sestřenici,“ odpověděl Ištván.

„A to je taky myš?“ zeptal se Krch.

„Ovšem,“ potvrdil Ištván, „kdyby to nebyla myš, tak by to nebyla ani sestřenice! To dá rozum.“

„Ložum!“ rozhořčil se Krch. „Myšli tlochu! Kde ši myšlíš, že šeš?“

„To nevím,“ přiznal Ištván.

„V Pavoučím močálu, abyš věděl! A tu tvou šeš… šeš… tu myšku… šem pšinešla Škalda!“

Krch sklapl bezzubá ústa, šelestivě se otřásl a usnul. A neohrožený myšák najednou nedokázal udělat ani krůček. Z pouhého jména Pavoučí močál na něho padl takový strach, že chvíli neměl ani sílu dát se na útěk.

Konečně skočil zpátky do chodby a vracel se smutně domů.

Na planině pod kaštanem čekala četa statečných průzkumníků. Deset mladých myšáků hledělo s obdivem na unaveného, postaršího Ištvána. A Ištván najednou před nimi nedokázal přiznat porážku. Zatáhl začínající bříško, zhoupl se na krátkých nožkách a v hlavě mu bleskl nápad.

„Vojáci!“ řekl slavnostně, „ruším vás jako průzkumnou četu. Od této chvíle jste deputace. Zapamatujte si dobře to slovo, i když třeba nevíte, co znamená. Na vysvětlování není čas. Jdeme!“

Nápad, který bleskl Ištvánovi hlavou, byl hodně neurčitý, víc než bláhový a do jisté míry i nebezpečný. Neboť myšák vedl deputaci do Punčochového zálivu.

Deputace zastihla želvu nad pletením. Celestýna na sborový pozdrav odpověděla jen přikývnutím.

„V duchu se táži, co vás přivádí,“ řekla po dlouhém mlčení.

„Deputace!“ vyhrkl jeden zbrklý myšák, ale Ištván ho včas zarazil. Promnul si vousky, rozevřel půlkruh svých pobočníků a předstoupil.

„Vážená želvo, před časem jsem měl tu čest šupsnout pod vaši ctěnou almaru a podat vám vaši nezapomenutelnou jehlici. A teď přicházím v čele své deputace podruhé, abych vám rovněž něco podal.“

Celestýna zamrkala a odložila jehlice. Ten, kdo se vyzná v želvách, by vám potvrdil, že byla proti očekávání myšákovými slovy a vystupováním mile zaujata.

„… Abych vám podal stížnost,“ pokračoval Ištván. „Na nechvalně známou kočku jménem Škarda, která se v přestrojení vloudila na náš myší rej. A tam… uprostřed zaslouženého veselí, přepadla myšku Máju, která měla mimochodem také potěšení vás osobně poznat, a odvlekla ji s nekalým úmyslem do Pavoučího močálu. Nám všem, co tu jsme, i nám všem, co tu nejsme, leží na srdci osud vaší punčochy, a proto si netroufáme požádat vás o víc než o radu…“

„Jakže zní tvé jméno, jinochu?“ přerušila ho želva okouzleně.

„Ištván mi říkají.“

„Zůstaneš v mé paměti, mládenče!“ slíbila želva. „I když – zvláště v posledních padesáti letech – pro samé pletení semo tamo něco popletu.“

Ištván se tiše usmíval a Celestýna se hřmotně sesunula na podlahu.

„Teď však plést nebudu. Jsem rozhořčena! Sama se do močálu vypravím a Škardě holí kožich vypráším!“

Pomalu se otočila a vlhkým okem pohlédla na stůl.

„Sbohem, mé jehlice, odcházím! Svou punčochu však budu vléci s sebou!“

„Smím vás i já doprovázet?“ uklonil se Ištván.

„Nikoli, ogare!“ prohlásila želva rozhodně. „Hodlám totiž spěchati!“

A počala se bez meškání šoulat ke dveřím svého skrovného příbytku…
