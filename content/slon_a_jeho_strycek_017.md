---
title: ''

---

13. kapitola

VE KTERÉ SI RÍŠA STĚŽUJE, MÁJA JEDNÁ,  
ŽELVA UČINÍ PODIVNÝ POHYB A HEURÉKA ODCHÁZÍ

Mája pobíhala po okraji jámy a znovu a znovu opakovala:

„Jen klid, Richarde. Klid a pevnou naději. Já už tě nějak vytáhnu.“

„Ale jak?“ hekalo slůně.

Myška přecházela po větvi položené přes past. Naklonila se dolů a přiznala:

„To mě právě nenapadá…“

Ríša seděl sklesle na dně jámy a neozýval se. Až po chvíli řekl lítostivě:

„A vůbec… kde jsi byla tak dlouho?“

„V kleci,“ odpověděla Mája. „Škarda na tebe chystala past, pak mě objevila pod stolem a Celestýna mě strčila do klece místo kanára, ale pak přišel Ištván, mluvil anglicky a vysvobodil mě.“

„Zase Ištván,“ zaškaredil se Ríša. „Tebe, holka, věčně někdo osvobozuje! A kdo osvobodí mě?“

Mája z rozpaků okusovala větvičku. Najednou přestala.

„Už to mám! Heuréka!“

Ríša v jámě povyskočil, ale kamarádku nezadržel. Zůstal sám a k radosti měl daleko. Nebyl si totiž vůbec jist, zda jeho strýček je právě pro tenhle případ nejvhodnějším rádcem…

Velbloudí mudrc stál na samém vrcholu Písečného kopce a hleděl do krajiny. Oplakával svůj třetí hrb, který se po několika dnech tuhých bolestí znovu začal smrskávat do původní podoby. Otok po včelích žihadlech zmizel, jen stará bolest zůstala.

Májina zpráva ho však natolik rozrušila, že přestal do krajiny hledět. Jen na docela malou chvíli se zadumal a zvolal:

„Heuréka!“

„Prosím?“ špitla Mája.

„Už to mám!“ jásal velbloud. „Je to léčka! Někdo chtěl mého synovce odlákat!“

„Do jámy,“ přikývla Mája. „To je to neštěstí.“

„Všude chleba přinejmenším o dvou kůrkách,“ napomenul ji Heuréka. „Musíme se prostě podívat i na jámu z té světlejší stránky.“

Dal se do přecházení. Při každém kroku krátce a zadumaně uplivl. Zdálo se, že na malou myšku dočista zapomněl. Náhle se prudce zastavil.

„Tak především. Co je to taková jáma? Takové nic umístěné v zemi! A nic na tom není!“

„Na tom ne,“ připustila Mája. „Ale v tom…“

„Prosím?“ zarazil se strýček.

„Ríša,“ řekla Mája bezmocně.

„Pravda,“ usoudil velbloud a chystal se znovu vykročit. „To mi připomíná jeden poučný příběh. Je o krtkovi, který kopal jámu – a sám do ní spadl…“

Myška si na konec poučného příběhu nepočkala. Dokonce se ani nerozloučila a rozběhla se zpátky na stezku ke Kukuřičnému vrchu. Zpočátku slyšela za sebou dusot ctihodného velblouda. Brzy mu však zřejmě utekla.

„Tak co?“ přivítal ji Ríša.

„Poučný příběh,“ fňukla Mája.

„Aha.“

Slůně si ani nevšimlo, že myška zase někam odběhla. Za malou chvíli bylo však slyšet její hekání. Mája zřejmě v lese na něco narazila – a teď to vlekla houštím, aby se úlovkem pochlubila. Už byla před pastí, ale Ríša z té hloubky zatím nic neviděl.

„Chytej!“ vykřikla Mája.

„Co blázníš? Vždyť je to punčocha! Celestýna nám dá…“

„Ani muk! Jinak tě tam nechám!“ ucedila myška, která si najednou vzpomněla na Ištvána. „Omotej si konec punčochy kolem chobotu a čekej!“

Slůně si omotalo konec punčochy kolem chobotu a čekalo. Mája se chopila té části, která vyčnívala nad propastí a začala couvat. Napnula všecky síly.

„Tak co? Jde to? Báječně, co?“

„Báječně,“ ozval se Ríša smutně z pasti.

Mája se ještě drahnou chvíli lopotila, než poznala, že zvednout na punčoše slona – i toho nejmenšího slona na světě – je úkol nad její síly. Možná, že by to nedokázal ani Ištván…

Nechala punčochu punčochou a přemýšlela, co dál. Ríša mával chobotem, jako že se nic nestalo. Ale najednou se něco stalo. Něco zvláštního: jak tak Ríša chobotem potřásal, otřásala se na druhém konci ostrova punčocha u svého kořínku. Totiž na jehlicích želvy Celestýny!

Zprvu se jen otřásala, ale pak se želvě vyškubla z jehlic – a plazila se ke dveřím.

„U výra!“

Celestýna zamrkala krátkozrakýma očima a učinila nejpodivnější pohyb ve svém dlouhém životě: skočila po punčoše robinzonádou!

Chňapla ji a vší silou se zapřela. Punčocha se napnula, ale do světnice jako by se jí nechtělo.

Želvu hned napadlo, že za touhle záhadou se nemůže skrývat nikdo jiný než Heuréka! A tohle zjištění jí dodalo chuť bojovat. Obtočila si punčochu kolem mohutného trupu – a zabrala. HEJ-RUP!

Na druhém konci punčochy, v jámě, kterou dala vykopat lstivá Škarda, to ruplo, heklo, zapraskalo a zasténalo.

Větve se rozhrnuly a na světlo vykoukl chobot tažený punčochou. Hned potom se ukázaly uši.

„Pomóc!“

Zahuhňal Ríša, když mu přední nohy vyletěly do vzduchu, zatímco zadní se už opřely o pevnou zem.

„Sláva!“

Vypískla Mája, když se slůně vzepjalo na zadních a punčocha se prudkým škubnutím vysmekla z chobotu.

SSSssss!

Ríša byl na svobodě a punčocha se plazila houštím z dohledu jako had. Myška se za ní zmateně dívala. Ríša se díval zmateně na Máju.

„Ani jsem netušil, jakou máš sílu!“ řekl.

„Já také ne, Richarde. Ale plán to byl dobrý, co?“

„Strejda!“ zvolal Ríša místo odpovědi.

Uzoučkou stezkou mezi stromy se opravdu řítil strýček Heuréka. Srdcelomně hýkal a na větve nehleděl.

Hned vzápětí se ozval dusot, který přehlušil i velbloudův nářek. Dusot vydávaly nohy Tlusté Berty. Les za jejími zády vypadal, jako kdyby jím prošla parta rozlícených dřevorubců…

Velbloud byl na místě první. Zběžně se přesvědčil, že jeho synovec je v pořádku. Pak se neúhledně zhroutil vedle jámy a věnoval se jen svým bolestem.

Tlustá Berta zpomalila. K Ríšovi šla, co noha nohu mine. Mája se schovala v trávě. Tlustá Berta si dlouze a mlčky synáčka prohlédla a uštědřila mu krátký záhlavec.

Hned potom vystoupila Mája z trávy a uctivě pozdravila.

„Dobrý den.“

„Dobrý den!“ ohrnul nos Heuréka. „Jestli je tohle pro někoho dobrý den, tak dobrá. Ale pro mne je to moc špatný den!“

Velbloudí mudrc byl velice rozmrzelý. Splaskl mu třetí hrb, byl donucen k běhu lesním porostem a teď ještě ke všemu nestál ve středu pozornosti.

„Něco vám povím, milá Adalberto,“ řekl zamračeně, „děti se mají vychovávat slovem – a nikoli pohlavkem. I když takový pohlavek je svým způsobem důkaz zájmu. A bolí vlastně míň než pouhá nevšímavost…“

Tlustá Berta rozpačitě přešlápla. Nevěděla, kam velbloud míří, a nemluví-li vlastně o sobě.

„Ale co bych mluvil o sobě,“ uplivl si velbloud, „když má maličkost tady nikoho nezajímá. Hlavně že je Richardek z té nehostinné jámy venku. Doufejme, že se tam nezastudil. Nepřál bych mu k stáru tak ošklivé reuma, jakým trpím já.“

Heuréka udělal tečku a namáhavě a hrdě povstal.

„Buďte tu šťastni vespolek,“ pronesl záhadně. „Já odcházím…“

A odcházel.
