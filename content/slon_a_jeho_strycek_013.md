---
title: ''

---

9. kapitola

SE STANE NAŠIM PŘÁTELŮM DVAKRÁT OSUDNOU  
A POSLEDNÍ SLOVO V NÍ MÁ OPĚT KRTEK

Poradu nad svíčkou zahájila Škarda.

„Vážená Celestýno, Krtku, spolubojovnice masařky! Všichni víme, proč jsme se tu dnes sešli. Nechceme se už bezstarostně dívat na darebáctví toho mrňavého slona Ríši. Ve jménu ostrova musíme okamžitě zvednout korouhev spravedlivé pomsty!“

Maršálská moucha se přičinlivě obrátila ke Krtkovi.

„Co musíme zvednout?“

„Nějakou korouhev,“ zívl Krtek.

Letka masařek okamžitě nastartovala motorky a zarejdila pod stolem.

„Nic tady není!“ hlásily mouchy Maršálce.

„Ticho!“ rozzlobila se Škarda. „Vynáším první návrh. Představte si pěkně tlustý kousek bůčku uvařený v odvaru z rulíku zlomocného…“

„Co když rád libové?“ zapochybovala Maršálka.

„Ni tučné, ni libové, ni žádné!“

„Tak šunku!“ pospíšila si Maršálka. „Otrávíme ho šunkou.“

Želva mrštila klubkem.

„Ni šunku, ni kabanos, ni nic podobného! Je-li Ríša slonem, je tudíž býložravcem!“

„Tak tu šunku nabílíme…“ nevzdávala se Maršálka.

„Je tu otrava,“ posteskl si Krtek. „A venku je taková krásná, zajímavá tma…“

Škarda začala pobíhat po místnosti. Najednou se zastavila.

„Už to mám! Utopit! Vylákat ho na hloubku a utopit!“

„Kterak?“ podivila se želva. „Slon jest překvapivě zdatným plavcem.“

„Vy ovšem ráčíte být mořskou želvou,“ namítla Škarda.

„Pravdu díš,“ připustila želva. „Leč nemohu se při svém věku bez obav v moři ráchati. Případně vystaviti punčochu navlhnutí…“

Bylo už hodně po půlnoci. Ani Škarda ani Maršálská moucha, natožpak Krtek, nepřišli na nic, co by stálo za úvahu. Navíc si želva uvědomila, že čas kvapí. Heurékovi roste třetí hrb možná i ve spánku – a její punčocha dnes nepřibývá takovým tempem jako obvykle.

„Juž vbrzku kohout zakokrhá, a tu časem se jen mrhá!“ zarýmovala zlostně.

V krajním rozčilení se Celestýna dopouštěla rýmů. Nevím, jaké s tím máte zkušenosti vy, ale ji to uklidňovalo.

Po její výtce se rozhostilo ticho. A v tom tichu najednou zaznělo zaškrábání přímo pod stolem, u něhož se porada konala.

Byl to docela tichý a nenápadný zvuk. Každý, kromě opelichané lstivé kočky, by jej zaručeně přeslechl. Ale Škarda měla oči a uši všude.

A tak se smekla pod stůl jako blesk. A když se vzápětí vynořila – držela v zubech malou stříbřitou myšku!

Mouchy zavířily nad stolem. Narážely na sebe v letu, havarovaly, znovu vzlétaly a bojovně skandovaly:

„Špeh, špeh, špeh!  
Sed nám na špek  
špeh, špek, špeh!“

„Mája! Ríšova slídilka!“ vyprskla překvapeně Škarda a vypustila myšku na kvítkovaný ubrus. „Je to ona! Chachá! Dvě mouchy jednou ranou k snídani!“

„Žádný mouchy k snídani!“ rozhořčila se Maršálka, ale vás asi teď víc zajímá, co bude s Májou.

Nuže, Mája, která zahlédla navečer Škardu poblíž Celestýnina domku a proklouzla dovnitř na výzvědy, se zatím neodvažovala ani pohnout.

Proč jsem jenom neposlechla Ištvána? Proč jsem se s ním nevrátila na Kukuřičný vrch? Proč jsem se napřed neporadila s Ríšou? Tahle proč a ještě několik jiných se Ríšově kamarádce honilo hlavou, když se krčila na stole a hladové oči nad ní žhnuly jako dvě pece.

„ECH!“

Vzdechla najednou Celestýna a sesunula se ze židle. S mrzutým brumláním se šourala ke skříni. Vytáhla odtud zaprášenou klícku na kanára a šourala se zpátky.

Postavila klícku na stůl a otevřela dvířka. Pak beze slova, čile a rozhodně odšoupla myšku do klícky a otočila klíčem v zámku.

„Ech,“ povzdechla si znovu. „Dosti té myší komédie. Pokračujmež raději v sněmování.“

Škarda si netroufla odporovat. Jen se olízla a dvakrát naprázdno sklapla zuby. Začínalo svítat.

Želva, unavená dvojím pochodem ke skříni, pospávala v židli. Krtek už hodnou dobu spal docela tvrdě. Jen muší garda byla stále bdělá. Právě dala hlavy dohromady a vynesla společný návrh. Zněl:

„SLONOLAPKA!“

Celestýna si z polospánku odfrkla, Škarda zdrceně zamňoukla a Krtek spadl z kanape. Očkama oslepenýma jitřním světlem se rozhlédl po celém shromáždění a povídá:

„Mějte se tu hezky – a víckrát mě sem nezvěte! Ať si každý dělá, co umí!“

Škarda se naježila a Krtek se ušklíbl. Pak se podrbal za ušima a pokračoval:

„Já například umím dělat do země díry. Zrovna se mi zdálo, že jsem si jednu vyhrabal. Nebyla tak velká, aby se do ní vešli dva sloni, to ne. Ale jednomu mrňavému slonovi, který si dovolil rozdupat mé krtiny, pasovala přesně na míru. To jo. To tedy jo. Jakože se Krtek jmenuju!“

A bylo to.
