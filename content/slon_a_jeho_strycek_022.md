---
title: ''

---

18. kapitola

VE KTERÉ SE RÍŠOVI DOPORUČUJE,  
ABY ŠEL NA MAŠKARNÍ REJ ZA VELBLOUDA

Tlustá Berta žádné osobní zkušenosti s kočkami neměla a Škardu snad ani nezahlédla. Zastávala názor, že jeden je takový a druhý makový a nikdy se do sporů ostatních zvířat nemíchala. A proto soudila, že by se i její potomek měl už pomalu věnovat nějaké vážnější činnosti, než jsou honičky s loupeživou kočkou a myší reje na Kukuřičném vrchu.

„Co je náš sloní rod sloním rodem,“ stěžovala si hned po ránu příteli Heurékovi, „vždycky jsme se drželi svého stavu. Jak se říká: Slon k slonovi sedá! Osobně proti té Ríšově kamarádce nic nemám, ale do válčení s kočkou by se našinec plést neměl. Víte sám, jak to minule málem zle dopadlo. Kočky a myši se prostě nemají v lásce. Tak to vždycky bylo a tak to i zůstane.“

Velbloud ji trpělivě vyslechl.

„Všude krajíc přinejmenším o dvou kůrkách, milá Adalberto,“ napomenul ji po chvíli. „Neboli záleží na tom, jak se to vezme. Kočky, když se to tak vezme, mají myši v lásce. Jenže by je samou láskou snědly. A to zase nemají v lásce myši. Pak je mezi nimi těžká domluva. Chápete?“

Tlustá Berta po každé Heurékově větě přikývla. Bylo to zvláštní. Každé jednotlivé větě rozuměla, ale když se ty věty složily dohromady…

„Já jsem z toho jelen,“ přiznala.

Velbloudí mudrc se hluboce zamyslel. Zprvu se zakabonil, pak se usmál.

„Uvedu jiný příklad,“ řekl. „Kočka vidí myš – a začne ji honit, že? Nebo naopak – myš vidí kočku a začne utíkat, že? V každém případě dojde místo pokojné rozmluvy k nerozumné honičce.“

„To ano,“ souhlasila slonice.

„A teď si vezměte například velbloudy a želvy. Také se nemají právě v lásce, ale domluvit se mohou. A víte proč?“

„To ne,“ přiznala slonice.

„Protože se nehoní!“ vyrazil Heuréka vítězoslavně. „Nebo jste už někdy viděla, že by želva honila velblouda?“

Tlustá Berta měla znovu příležitost oněmět nad moudrostí a ostrovtipem svého váženého přítele. Velbloud zase pro změnu vychutnával, jak mocně jeho úvahy na paní Adalbertu působí. A tak chvíli jen stáli a mlčeli. Heuréka přežvykoval a Adalbertin mohutný chobot se klinkal jako kyvadlo babiččiných hodin. Slonice přemýšlela. Do hlavy se jí vloudila námitka.

„Ale co Celestýna?“ hlesla. „Vy jste velbloud a ona je želva – a přece s ní nebyla rozumná řeč. Jak jste říkal…“

Heuréka přestal žvýkat. Než polkl sousto, měl čas si tuhle choulostivou narážku promyslet. Pak pokýval blahosklonně hlavou.

„Milá Adalberto, znáte přece staré přísloví: Želva – nezmění se ve lva! Tak se na to musíte dívat. Celestýna je stará osoba – a nemůže jaksi snést myšlenku, že mi co nevidět vyroste třetí hrb.“

„Kdy jste říkal?“

„Co nevidět!“ odsekl Heuréka.

Tlustá Berta se dlouze a útrpně zahleděla na hruškovitý výstupek na velbloudových zádech.

„Tak to sebou musíte hodit,“ poznamenala.

Velbloud raději změnil předmět rozhovoru. Zadíval se na písčité prostranství před palmou. Mája tam předváděla nějaké taneční poskoky, které pak slůně horlivě, ale nepříliš úspěšně, napodobovalo.

„Richardek, obávám se, poněkud zanedbává vědění. Hopká s Májou, cvičí si svaly, ale…“

„Správně!“ rozohnila se slonice. „Od myšky, i když má slavného předka, jak sám tvrdíte, se slůně moc pro život nenaučí!“

„Tak tak,“ přitakal velbloud. „Měl by se učit malovat. Není to namáhavé, malý vzrůst není na škodu a hlavně – málokterý slon to umí! Já sám bych mu postál modelem. Co říkáte?“

„Mně by se líbilo, kdyby trochu povyrostl,“ vyjádřila se Tlustá Berta, „aby si uměl vytrhnout stromek. A tím stromkem, aby si odháněl ze hřbetu mouchy. To má umět každý pořádný slon.“

Heuréka si místo odpovědi začal rozmrzele třít hřbet o palmu.

Ríšova taneční hodina mezitím skončila. Slůně poskakovalo na jedné noze a vyklepávalo si písek z uší.

„Už ti to docela jde,“ rozkládala Mája. „Jenom musíš dávat pozor, abys nešlápl na nějakou myšku. To je u každého tance to nejdůležitější!“

„Prosím tě! Copak jsem nějaký slon?“

„Trochu jsi. A buď rád, protože budou všichni koukat…“

„Na Železného Richarda!“ dopověděl Ríša.

Velbloud poslední slova zaslechl, a protože se už nadobro udobřil, obrátil se k Tlusté Bertě.

„Jak slyším, půjde Richardek na myší rej za rytíře… Tedy nic proti rytířům, rekům a zbrojnošům – ale já na jeho místě bych šel rozhodně za velblouda! Je to důvtipné, důstojné a originální… Nemyslíte, milá Adalberto?“

„Když on na to Ríša nemá postavu,“ posteskla si slonice.

„Škoda,“ uznal velbloud. „Kdyby šel za velblouda, mohl být králem reje. To mi můžete jako velbloudovi věřit…“
