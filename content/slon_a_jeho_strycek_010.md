---
title: "6.\_kapitola"
subtitle: ZE KTERÉ BY MÁJA NEJRADĚJI ODNESLA SLŮNĚ NA RAMENOU
---

Tlustá Berta nebyla první Ríšovou kamarádkou právě nadšena.

„Co je náš sloní rod sloním rodem, takové přátelství nepamatuju. Každý se vždycky držel svého stavu,“ stěžovala si domácímu rádci a příteli Heurékovi. „A pak to jméno,“ zamyslela se. „Mája! Jen aby nebyla moc do větru…“

Velbloud byl toho dne v mimořádně dobré míře. Stál totiž na prahu velkého objevu. V jedné bezesné noci si sestavil recept zázračné masti, po které jeho třetí hrb poroste jako divý!

Když si slonice stěžovala, jen se culil pod vousy, a pak přednesl poučný příběh.

Hrdinou příběhu byl jakýsi myšák jménem Ementál, který se v jedné vzdálené zemi proslavil tím, že provrtal bochník sýra.

„Představte si, milá Adalberto,“ skončil, „jen tak ze zvyku a z dišperace vrtal do sýra komůrky – a přitom vůbec netušil, jak se tím proslaví! Ano, v tom spočívá celá věda! V něčem se vrtat – a způsobit tak něco, co bude potom znát celý svět pod vaším jménem…“

Tlustá Berta se ovšem při první příležitosti myšky na slavného předka myšáka Ementála zeptala. A Mája, buď že jí bylo slovo ementál povědomé, nebo snad, že měla řadu příbuzných, které ani neznala jménem, přikývla.

A všechno bylo v nejlepším pořádku. Tlustá Berta se spokojeně usmívala a Heurékově moudrosti se dostalo dalšího ocenění.

Otázka ovšem je, zda by se Tlustá Berta usmívala, i kdyby slyšela, co právě teď Mája Ríšovi povídá…

„Tak abys věděl,“ povídá Mája, „už tam brzo budeme. Já ti řeknu, jak vypadá, a ty mi řekneš, jaký máš plán.“

Stáli na Kukuřičném vrchu. Po celou cestu nahoru nepotkali ani myš. Ríša už před chvílí začal krátit krok, a teď docela zpomalil.

„Já mám plán,“ řekl, „že ji vytrestám. Ale ještě nevím jak. A vlastně ani nevím, jestli to mám udělat hned dneska.“

„Jak to myslíš?“ zarazila se Mája. „Dneska máš nejlepší příležitost. Protože dneska tam Škarda je. Ištván to povídal.“

„Jaký Ištván? Žádného Ištvána neznám!“

„Ištván je můj bratranec,“ vysvětlovala Mája. „Ale já ho vlastně taky moc neznám. On byl hrozně dlouho na moři. A mimo to – je starší…“

Ríša se zakabonil. Mája si toho nevšimla, jinak by sotva řekla tak pyšně:

„Ale ničeho se nebojí!“

„Když se ničeho nebojí,“ odpověděl Ríša příkře, „tak ať si vytrestá Škardu sám!“

„Ten?!“ Mája vykulila černá očka. „Víš ty vůbec, jak je strrašná? Drápy jako vidličky, zuby jako nože, tesáky jako sekáčky, hlas jako struhadlo a oči jako dvě pece!“

Všechnu tu hrůzu vypověděla Mája jedním dechem a dodala:

„Bojíš se?“

„Nejsem Ištván,“ řekl Ríša, ale dostal po tom strrrašném vylíčení takový strach, že nemít svou sloní, měl by jistě husí kůži.

Couvnout však nemohl. To už je osud hrdinů. Železných Richardů, Richardů Sloní Srdce a… Ríša si už na žádného jiného slavného hrdinu nemohl vzpomenout.

Bylo to také zbytečné. Protože Mája najednou zapištěla a přikrčila se za slůnětem.

Stáli před ponurou chýší kočky Škardy.

Byla to polorozbořená lovecká bouda s nachýlenou střechou, pokrytou suchým klestím.

Všude se povalovaly pastičky na myši, řetízky a klece. Vylomenými vraty profukoval vítr a zvedal kotouče prachu a špíny.

„Myslím, že nebude doma,“ zadoufalo slůně.

„Ale je. Jen se podívej!“ řekla Mája troufale. A najednou nečekaně vypískla: „Ríšo, já mám strach!“

Ríša se podíval na roztřesenou myšku. A to mu dodalo odvahu. Vrazil do síně, zadupal a zvolal:

„VZDEJ SE, ŠKARDO!“

Obrovská kočka číhala v krovu půdy. Nebylo ji mezi pavučinami vidět, jen její oči svítily přesně tak, jak to Mája popisovala. Nečekaná návštěva ji zmátla. Nechtěla se zatím pouštět do boje. Tenhle mrňous, řekla si, patří jistě k Tlusté Bertě. A od Tlusté Berty je lepší držet se co nejdál.

A tak se rozhodla vyčkat, až jak se situace vyvine. Pomalu přešla k žebříku, opřenému o krov. Zadívala se dolů. Teprve teď spatřila Máju.

„MYŠ!“

Zavřeštěla a zaťala drápy do žebříku. Vypadalo to zle. Pak ukázala jen dva tesáky, ale to stačilo, aby Ríša ucouvl.

„Ríšo, za ní! Po žebříku!“ pištěla Mája.

Jí se to řekne, pomyslelo si slůně a položilo nohu na první příčel. Dělá, jako by viděla slony lézt po žebříku každý den. Copak jsem nějaký sadař?!

„Útokem! Hurá!“ pištěla Mája.

Žebřík zapraskal, ale jinak se nic hroznějšího nestalo. Dobrá. Ríša tedy povystoupil. Škarda se nad ním skřehotavě chechtala, protože na rozdíl od myšky věděla, že slonovi na žebříku je asi stejně dobře jako kočce v neckách.

Nad Kukuřičným vrchem se zvedla vichřice. Žebřík se začal povážlivě kymácet. Zbývala už jen dvojí cesta: nahoru nebo dolů. Ríša se rozhodl pro první možnost a začal usilovně šplhat. Vtom prudký poryv větru vrazil do síně.

ŘACH!

Žebřík povolil, střecha se ještě víc nachýlila, Škarda vyprskla a zbytek jejích chlupů se zježil. A ve chvíli leželo všechno na jedné hromadě.

Docela vespod slůně.

Na slůněti polámaný žebřík.

Na žebříku vzpříčený krov.

Jenom docela nahoře, na jediném trámu, který z celé barabizny zbyl, visela Škarda, opelichanější než kdykoliv předtím…

„To jsme ji vytrestali, Škardu jednu!“ pochválil si Ríša, když se konečně z té pohromy vyhrabal a objevil Máju schovanou za roubením studny před zbořeniskem. S heknutím se protáhl a dodal:

„To bylo něco, co?“

„To tedy bylo, Železný Richarde!“ pravila Mája. „Být silnější, odnesla bych tě na ramenou.“

„Nestalo se ti nic?“ zeptal se starostlivě Ríša.

„Nic. Ale víš co? Zatrub!“

„A proč?“

„Protože jsi slon a hrdina,“ pronesla Mája slavnostně. „Protože jsme vyhráli a protože tě ponesu až domů slavně na ramenou!“

„Když myslíš…“ řeklo slůně a zatroubilo.

A Mája mu vyskočila na záda.

A šli slavně domů…
