---
title: "20.\_kapitola"
subtitle: "NÁM PŘEDSTAVÍ RÍŠU V\_KAKTUSOVÉM BRNĚNÍ A\_UKÁŽE, CO SE MŮŽE STÁT, KDYŽ SI CHCE NĚKDO UTRHNOUT VLČÍ MÁK"
---

Kukuřičný kvapík je národní myší tanec, který zavedl na Kukuřičném vrchu už praotec Myš. Na první pohled spočívá jen v rejdění, vzájemném proplétání, kličkování a pobíhání sem a tam, jak se komu zamane. Ve skutečnosti je to však tanec s přísnými a složitými pravidly, kterými vás nebudu zatěžovat. Stačí, když si zapamatujete, že páry při kvapíku kvapně sbírají a chroupají kukuřičná zrnka, a proto se doporučuje přijít na myší rej hladový a s prázdným žaludkem.

Tohle Ríša od Máji už předem věděl, ale nebylo snadné přesvědčit o tom starostlivou maminku Adalbertu. Rozšafná slonice nechtěla pochopit, že si může někdo kvůli nějakému trdlování, jak se vyjádřila, odepřít snídani skládající se z kopy voňavých žlutých banánů.

Cesta na Kukuřičný vrch trvala slůněti déle než obvykle. Ale bylo to možná tím, že na maškarní rej vlastně neběželo slůně jménem Ríša, nýbrž tam kráčel sloní rytíř jménem Železný Richard – v brnění z pichlavých ostnů kaktusu…

Šlo se mu těžko, protože trny kaktusu se zachytávaly o trávu a keříky při cestě. A ovšem i proto, že našeho rytíře trápil hlad.

Když konečně dorazil na planinu, všechno rázem utichlo. Kruh tanečníků se pocuchal. Myšky pištěly úžasem a houfně se stěhovaly do bezpečné vzdálenosti.

Jen Mája vyběhla slůněti vstříc.

Vypadala jako opravdová myší princezna z Ríšových snů.

„Páni! Ty vypadáš strrašně!“

„Tobě to sluší,“ popotáhl Ríša.

„Tobě vlastně taky. Ale pícháš!“ odtáhla se princezna a opatrně vedla Železného Richarda do kola.

Myší páry si na jeho přítomnost pomalu zvykly, protože Richard dbal na to, co je při tanci nejdůležitější. Dokonce i dosti obratně zvedal kukuřici a s úsměvem co možno nejzdvořilejším ji polykal. Přesto však litoval, že praotec Myš nevymyslel místo kukuřičného kvapíku například banánovou besedu…

Sotva první kolo skončilo, odklopýtal v kaktusovém brnění pod kaštan na kraji planiny. Vršil se tu kopec čerstvě nakypřené hlíny.

„To mi pro dnešek stačí!“ zafuněl sloní rytíř nezdvořile a dosedl z výšky na krtinu jako do peřin. „Kdyby tě přišel požádat Ištván o tanec, klidně s ním můžeš jít“

„Ištván,“ zamyslela se Mája. „Kde vlastně vězí?“

Ištván se vystrojil a vydal se také na planinu. Šel zvolna a zasněně, neboť se obdivoval sám sobě. Měl pečlivě nakadeřené vousky a načechranou bílou náprsenku. Měl lesklé drápky a jeho krok byl táhlý a vláčný. Nebylo to žádné myší hopkání, byl to krok lva salónů. Ištván si představoval, že kráčí po palubě nějakého velkolepého zámořského parníku…

… Kluziště na zádi a na přídi bazén se stříbrnými rybkami. Pět set žoků solených buráků v podpalubí. Skleněný tanečný parket, po němž se táhlým a vláčným krokem sunou teskní milionáři s nakadeřenými vousky a bílými náprsenkami, lehce potřísněnými ústřicemi. V klopě jim září květina a…

… Ištván se probral ze snění. Kousek před ním se ve vysoké trávě pokyvoval vlčí mák. Byl jasně červený a Ištvána hned napadlo, že by se krásně hodil k jeho bílé náprsence.

Rozběhl se za ním. Ale co to? Květ jako by před ním utíkal. Myšák si nadeběhl velkým obloukem. Ve chvíli, kdy se po něm však natahoval – vlčí mák se mu vytrhl… a byl zase o kus dál!

Tohle už neohroženého myšáka dopálilo. Nahrbil se – a skočil. Květ v posledním okamžiku ucukl. Ištván se sbíral ze země a hloupě se rozhlížel. Vlčí mák totiž najednou docela zmizel.

Myšák si olízl vousky a zavřel očka, aby se přesvědčil, zda se mu to všechno jenom nezdá. A když je otevřel… stálo před ním podivné zjevení!

I přes pavučinový závoj tomu žhnuly oči jako dvě pece. Zuby to mělo jako nože a na konci dlouhého ocasu se klinkal vlčí mák! ŠKARDA!

Ištván jen taktak proběhl pod její dopadající tlapou.

Kočka se okamžitě odrazila k dalšímu skoku.

Maršálská moucha se vymanila z pavučiny, vzlétla a jala se plnou parou kořist nadhánět. Naštěstí neměla s lovem myší pražádné zkušenosti. Myšák kličkoval a uskakoval, kočka mu byla v patách a Maršálka se věčně pletla Škardě do cesty.

Při jednom prudkém náletu dokonce uvízla v pavučinovém závojíčku. Začala se ve svém chvilkovém zajetí divoce zmítat a kočku tím na vteřinku zadržela ve skoku.

A právě tahle jediná vteřinka stačila Ištvánovi k tomu, aby vklouzl do chodbičky nějakého opuštěného myšího doupěte…

Vousky mu zplihly, bílá náprsenka se zašpinila, myší hrdina se třásl strachy, ale byl zachráněn.
