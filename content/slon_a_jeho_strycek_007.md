---
title: "3\\.\_kapitola"
subtitle: "BY SE NEMĚLA ČÍST PŘED SPANÍM, NEBOŤ V\_NÍ POPRVÉ PADNE JMÉNO ŠKARDA"
contentType: prose
---

<section>

Kdyby byl Ríša nedostal po návratu ze svého nepodařeného výletu jednak slíbený záhlavec, ale hlavně tři dny domácího vězení, rozhodně bych tuhle kapitolu nepsal. Raději bych ji vynechal a vyprávěl bych vám o tom, kam se slůně vypravilo a co přitom zažilo. Na Škardu bych si ani nevzpomněl.

Už to jméno! Člověk by se s takovým jménem styděl zapsat do tanečních, ale Škarda je obrovská opelichaná kočka – a do tanečních by se nezapsala, ani kdyby se nakrásně jmenovala Hortenzie.

Zato se velice ošklivě zapsala do dějin našeho poklidného bezejmenného ostrova.

Nikdo si nepamatoval, že by se tu narodila. Její příchod na ostrov se většinou spojoval s mořskou bouří, která k břehům ostrova dohnala trosky nějaké lodi. Promáčená prkna, zbytky lodní truhlice a bečku s nápisem RUM, naplněnou čímsi podivně páchnoucím a štiplavým.

A právě na tom soudku, který vítr přihnal ke břehu, sedělo prý něco podobného kočce a oči tomu prý zlověstně blýskaly.

Může to být pravda i výmysl, jisté však je, že od té doby neměla žádná matka, myší počínaje a laní konče, klid. Divoká kočka se odvažovala na mláďata mnohem větší, než byla sama a chovala se tak prohnaně, že se nikomu nepodařilo přistihnout ji při činu.

A ve chvíli, kdy už se to málem podařilo, Škarda záhadně zmizela, a nikdo na celém ostrově ji po měsíce nezahlédl.

Vlastně někdo ji přece jen zahlédl. A nejen zahlédl. Někdo ji vídal každý den. Ale ten někdo byl jen pavouk jménem René Krch. A z něho rozumné slovo nedostanete.

V dávných dobách své mladosti byl René Krch pavoukem sekáčem. Dokázal do svých sítí vlákat bezpočet mušek, much i masařek. Unikla mu jen jediná – svatojánská muška, které se jedné srpnové noci podařilo propálit Krchovu pavučinu a navždy uletět.

Od té doby pavouk chřadl. Léta plynula a dnes byla z René Krcha jen bezzubá vyšeptalá slupka bývalého pavouka. Krch už nevedl život jako každý druhý. Dá-li se vůbec o tom, co vedl, jako o životě mluvit.

Krch ležel celé dny, týdny a měsíce v potrhané pavučině zavěšené v keři přímo u vchodu do Pavoučího močálu. Jeho jedinou činností bylo dvanáctkrát za den a dvanáctkrát za noc se nadechnout. Poslední zbloudilou mouchu ulovil někdy před deseti léty a od té doby se udržoval při životě jen dechovým cvičením a vydatným spánkem.

Škarda kolem Krchovy pavučiny procházela každý večer, když se vydávala na tajné loupežné toulky. Vyhýbala se už větším zvířatům, ale nikdy si neodpustila, aby neobrátila ježka na záda nebo nevykouřila hnízdo včel, kdykoli na ně narazila. Nikdy nelenila vyšplhat se na strom a shodit každé ptačí hnízdo, které zahlédla.

Ale hlavně a především řádila na Kukuřičném vrchu.

Kukuřičný vrch byl odjakživa myším panstvím. Podle Myších pověstí to byl právě praotec Myš, kdo tady do země zasadil první kukuřičné zrno – a tím vlastně celý ostrov založil.

Pověstem se nesmí věřit doslova. Pravda však je, že se myšky na Kukuřičném vrchu usadily a že si tu žily po svém. Staraly se o vlastní úrodu, nikde nepytlačily a téměř vůbec nescházely dolů do údolí.

Až do toho nešťastného dne, kdy vlny přihnaly na břeh ostrova loupeživou kočku Škardu, neměly nepřátel. A kdyby byly jen o něco větší, dalo by se říci, že se těšily i jisté vážnosti.

Teď se však Škarda stala pro obyvatele Kukuřičného vrchu úplným postrachem. Měla tu dokonce svou loveckou boudu, plnou pastiček, řetízků a klecí. Když se přesvědčila, že jí nehrozí nebezpečí, odvážila se tu i ve dne přespávat.

Myšky se už pomalu bály vystrčit čumáček ze svých skrytých doupat, a pokud si nějaký myší odvážlivec občas přiběhl postěžovat do údolí, každý jej vyslechl, pokýval hlavou a brzy na celou věc zapomněl.

Tak už to na světě chodí. Když je někdo malý, nikdo z těch velkých ho nebere vážně. A když je někdo malý a má ještě k tomu starosti, tak bývají velcí přesvědčeni, že i ty starosti jsou malé…

</section>
