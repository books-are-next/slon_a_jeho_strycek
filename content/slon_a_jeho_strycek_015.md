---
title: "11.\_kapitola"
subtitle: "VYPRÁVÍ O\_MĚSÍCI, KTERÝ PŘINÁŠÍ SNY, A\_O\_TOM, CO DĚLALO V\_TU NOC NIC NETUŠÍCÍ SLŮNĚ"
---

V tu noc, kdy v Punčochovém zálivu padla Mája do pasti, nic netušící slůně nemohlo usnout. Převalovalo se s otevřenýma očima na palmových listech.

Nad palmou, zavěšený jako lampión, zářil kulatý měsíc. Byl to měsíc, který přináší sny, a Ríša, jak se tak obracel, se najednou do toho kulatého měsíce s otevřenýma očima zadíval…

… Stál na sluneční louce, plné motýlů a barevných květů. Z daleké dálky se nesl tenoučký a jasný cinkot zvonků. Nesl se po vánku a každou chvíli byl blíž a blíž.

Teprve když byl docela blízko, spatřil Ríša nad svou hlavou koráb s mnoha plachtami. Koráb plul vzduchem a na jeho plachtách mávali křídly drobní bělásci.

Na kapitánském můstku se vypínal statný motýl v bohaté admirálské uniformě. Stál a hleděl dolů k Ríšovi. Po obou stranách můstku dva modří motýli tenounce a jasně cinkali na modré zvonky. Pak náhle zvonění ustalo a urostlý motýl zvolal:

„Ó Richarde!  
Mé jméno Ištván Babočka,  
admirál princezny Máji!  
A míli odtud zlá kočka,  
proslulá v celém kraji!  
Rytíři Richarde!  
Motýle sloní!  
Tak chrabře jiné jméno nezní!  
Zajala Máju, Richarde!  
A v temnici ji vězní!“

Babočka admirál domluvil a salutoval. Slůně popotáhlo a špitlo:

„Říkají mi Ríša. Jsem slon.“

Ale sotva to dořeklo, stalo se něco podivného. Ríša cítil, jak se mu náhle jeho beztak velké sloní uši protahují a průsvitnějí. Proměňovaly se v křídla! Trochu to šimralo, ale docela příjemně, a když Ríša křídly zamával, sypal se kolem lehounký barevný prach.

Vzdušný koráb se kolébal ve vánku a Ríša se sklonil pro břitký list kosatce. Byl ostrý jako meč. Motýlí rytíř jím několikrát švihl. Byl připraven.

„VZHŮRU!“

Zvolal a vznesl se do vzduchu.

Šlo to výborně. Admirál nehybně salutoval, a nepohnul se, ani když Ríša dopadl na palubu a koráb se v povětří zakymácel.

Běláskové natočili plachty proti větru, zvonky cinkaly a kulaté slunce zářilo jako lampión.

Koráb připlouval k velikému opuštěnému stromu…

Strom měl korunu poznamenanou bleskem a uprostřed kmene zel hluboký vykotlaný otvor.

V bezpečné vzdálenosti od zpustlého stromu se koráb zastavil. Admirál Babočka ukázal před sebe a zvolal:

„Ó Richarde.  
Zde je.  
Kde temný otvor zeje.  
Ó sloní motýle.  
Zle je!“

Slunce pohaslo a nebe potemnělo. Jen z vykotlaného stromu žhnula dvě zelená světýlka. Ríša sevřel list kosatce a jediným mávnutím křídel se vznesl.

Zelená světla zlobně šlehla a otvorem se nasupeně protáhla – kočka. Zachytila se drápy silné boční větve a vyklenula tělo do výhružného oblouku.

Motýlí rytíř s taseným kosatcem oblétl dvakrát strom. Při třetím obratu se náhle v letu zastavil. Kočka, zmatená jeho plavným kroužením, bezhlavě vyrazila.

V tu chvíli se Ríša rozmáchl – a vetkl ostrou čepel kosatce mezi dvě zelená světla.

„Kdo jsi? Kdo jsi?“ zasípala Škarda pohasínajícím hlasem.

„Motýlí Richard mi říkají,“ řekl Ríša. „Rytíř princezny Máji.“

Ale sotva to dořekl, stalo se něco ještě podivnějšího. Ríša cítil, jak se mu jeho motýlí křídla zkracují a smrskávají. Proměňovaly se v uši! Nepříjemně to šimralo a všude kolem se sypal barevný prach.

Nad korunou stromu se vyhoupl kulatý měsíc a vzdušný koráb s admirálem Babočkou se v jeho světle vytrácel.

Ríša ještě stačil spatřit, jak z dutiny stromu vystoupila motýlí princezna Mája. Odhoupla se a počala se vznášet k nebi jako hedvábná vlaječka. Chtěl se vznést za ní… ale místo toho padal, snášel se a klesal… do palmových listů jako do peřin…

Měsíc nad palmou ubýval. Denní světlo z něho ukusovalo tak rychle, že brzy z celého kulatého měsíce zbyl jen kroužek, tenounký jako prstýnek.

A bylo ráno.
