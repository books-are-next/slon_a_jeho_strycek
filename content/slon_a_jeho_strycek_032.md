---
title: ''

---

28. kapitola

JE KAPITOLOU VELKÉHO SMÍRU,  
ŠŤASTNÉHO ROZUZLENÍ A DOBRÉ NADĚJE

Všichni čtyři stáli teď mlčky před močálem. Ríša se díval na Máju. Mája se dívala na Ríšu. Celestýna hleděla do dálky. A strýček Heu­réka čučel do země. Slůně sice ještě před chviličkou naznačilo, že by punčocha šla snadno vylovit, ale Celestýna ho zarazila.

Bylo to zvláštní. Stará želva se loučila se svým celoživotním dílem už v okamžiku, kdy bylo ještě docela snadno možné punčochu zachránit. Ale stála na místě jako zakletá. Se slzami v očích sledovala, jak se punčocha plazí kolem ní – a mizí v močálu…

Nikdo ze tří svědků té pohnuté události se neodvážil pohnout a nikdo z nich si neuměl želvino počínání vysvětlit.

Konečně Celestýna potlačila dojetí a řekla:

„Nelituji hněvu, kterýž mne sem hnal. Chtěla jsem Škardu vytrestat a zatím…“

„Jémine!“ vyhrkla Mája. „Tu už vytrestal Ríša! A jak!“

„… a zatím,“ nedala se vyrušit želva, „mne všecka zlovůle přešla.“

Velbloud zničehonic poklekl. Ríša mrkl na Máju a ubezpečil se, že i ona si toho povšimla. Strýček totiž poklekl svižně a lehce jako mladík.

„Ctěná kolegyně, děkuji ti. Při památce svého pradědečka ti děkuji…“

„Začpak děkovat?“ Želva se lehounce usmála. „Já tobě děkuji. Tvůj zubožený zjev způsobil, že jsem objevila v sobě znovu dojetí a přátelské city. Věru, na tvého praděda pamatuji,“ usmála se v dávné vzpomínce. „Hloubavá hlava to bývala. Velbloud jak se patří…“

„Koráb pouště mu říkali. A já bloud,“ povzdechl si velbloud, „se chtěl stát ‚korábem močálu‘. Nebýt tebe a tvé punčochy…“

„Punčochou ostrov neobtočíš,“ zarazila ho Celestýna. „To přísloví je vskutku pravdivé. I kdybych žila ještě tři sta roků, konce bych nikdy nedopletla!“

Heuréka byl velice rozpačitý. Vyskočil z pokleku a zbavil se zástěry. Pak vyhodil zadníma nohama a setřásl vrstvy bahna. Chyběla mu jen palma, o kterou by si mohl podrbat hřbet. Ale hlavně mu chyběla slova, kterými by tak rád starou želvu utěšil. Připadal si před ní najednou jako mládeneček. Přešlapoval a mlčel.

„Nuž, hlavně že tvůj třetí hrb tu patálii přestál! Náš bezejmenný ostrov bude se nyní zváti Tříhrbý.“

„Nebude, ctěná Celestýno,“ řekl Heuréka nesmírně vážně. „Patálii sice přestál, ale když jsem se ještě před chvílí loučil se životem, něco jsem si uvědomil. Uvědomil jsem si, že dva hrby jsou pro jednoho velblouda až dost…“

Ve chvíli, kdy strýček vyslovil tuto památnou větu, mrkl Ríša na Máju a Mája mu mrknutím odpověděla.

„Vidíš to?“ ukázal Ríša na velbloudův hřbet.

„Vidím,“ zašeptala Mája.

„Vidíš to, co já?“

„Asi ano,“ zašeptala myška. „Vůbec nic tam nevidím!“

„Tak se mi to nezdá,“ řekl Ríša zdrceně.

To už i Celestýna popošla o krok dopředu a upřeně se zadívala do prohlubně mezi velbloudovými hrby. Heuréka pod jejím pohledem ještě víc zrozpačitěl. Klekl si a vstal. Doufal, že bude moci přehlušit tísnivé ticho stížností na své reuma, ale jindy tak pohotové bolesti se vůbec nedostavily.

„To je zvláštní,“ zamumlal.

„To je,“ řekl Ríša.

„U výra!“ pravila zamyšleně Celestýna.

„Zdá se, že zdejší bahno je znamenité na reuma,“ podotkl velbloud. „Cítím se jako znovuzrozený!“

„Ale co tvůj třetí hrb, strýčku?“ odvážil se Ríša.

„Namoutě,“ přisvědčila Celestýna. „Po třetím hrbu, zdá se, ani památky.“

„Jakže?!“ zvolal velbloud a hnal se k prvnímu stromu, aby se podrbáním přesvědčil.

Té chvilky využili Ríša s Májou a rychle se vytratili za keř. Tolik se obávali žalostného zalkání, které se ozve, až Heuréka zjistí, že přišel o svou největší chloubu…

Jenomže nic takového se neozvalo. Velbloud se vrátil k želvě bezmála rozjařeně. Vůbec si nepovšiml, že jeho malý synovec s kamarádkou zmizeli. Měl oči jenom pro Celestýnu.

„Je to zároveň úžasné i skličující,“ prohlásil. „Znovu se potvrdilo, že všude chleba přinejmenším o dvou kůrkách. Přišel jsem v močálu o svůj třetí hrb…“

„… v tomtéž močálu, který pozřel mou punčochu…“ doplnila ho želva.

„Ale zároveň,“ pokračoval Heuréka, „jsem se tím okamžikem zbavil všech svých bolestí a chvilkových záchvatů zádumčivosti. Jsem z toho jelen,“ přiznal, „ale jsem tomu rád.“

„A já se zbavila své zlobné řevnivosti a občasné náchylnosti k pletichám,“ zapýřila se želva. „Jsem z toho laň,“ přiznala, „leč nelituji toho.“

„Ale co ostrov?“ rozpomněl se Heuréka.

„Běda!“ zvolala Celestýna. „Nám dvěma je až do skoku – a ostrov stále nemá jména!“

„Nesmíme ztrácet naději,“ řekl Heuréka a posmutněl.

„Pravdu díš! Na všechno třeba hledět z té světlejší stránky!“

„Tak jest,“ řekl velbloud. „S dobrou nadějí…“

„Kéž by to libé slovo mohl náš ostrov nésti ve štítě i ve svém zeměpisném názvu!“ posteskla si želva.

„A proč by nemohl?“ ožil najednou velbloud. „Proč by se nemohl jmenovat…“

„Ostrov Naděje?“ přerušila ho želva dychtivě.

„OSTROV DOBRÉ NADĚJE,“ upřesnil velbloud.

„A seš si, příteli, jist,“ zeptala se po chvíli v hrozivé předtuše Celestýna, „seš si naprosto jist, že žádný ostrov tohoto jména ještě v atlasu není?“

„Ostrov?“ uplivl si strýček Heuréka. „Naprosto vyloučeno! Za to ti jako velbloud ručím!“

„Pak budu tedy šťastna, když mne do mého domku doprovodíš,“ pousmála se želva.

„Milerád zvolním krok,“ přislíbil dvorně velbloud a křepce si vyšlápl.
