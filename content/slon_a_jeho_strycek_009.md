---
title: ''

---

5. kapitola

VYPRÁVÍ O MĚSÍCI, KTERÝ PŘINÁŠÍ SNY, A O SNU,  
V NĚMŽ JE SLŮNĚ PASOVÁNO NA RYTÍŘE ŽELEZNÉHO RICHARDA

Po svém dobrodružství s chřestýšem-punčochou nemohl Ríša dlouho usnout. Převaloval se na palmových listech a díval se do nebe. Nad palmou, zavěšený jako lampión, zářil kulatý měsíc.

Byl to měsíc, který přináší sny. Kdo se na takový měsíc otevřenýma očima zadívá, neusne spánkem jako jindy. Kdepak, vejde rovnýma nohama do snu… a nevrátí se dřív než ráno.

A Ríša se zadíval…

… Stál na bílých kamenech na pobřeží. Moře se v dálce potkávalo s oblohou. A z té daleké dálky se neslo tenoučké a jasné troubení. K ostrovu připlouval veliký koráb s mnoha plachtami.

Už byl docela blízko a Ríša se podivil, že na něm nikdo není. Když se však zahleděl pozorněji, spatřil, že paluba je plná myšek. Myšky tahaly lana, cloumaly kotvou a točily kormidlem.

Na kapitánském můstku stál urostlý myšák v námořnickém tričku. Ničím netahal, ničím necloumal a ničím netočil. Stál a salutoval směrem k Ríšovi a po obou stranách můstku dva trubači tenounce a jasně troubili.

Pak náhle troubení ustalo a statný myšák zvolal:

„Chrabrý rytíři Richarde! Ach ty  
jsi prvním sloním rytířem!  
Vstup na koráb, než zvedne plachty!  
Oděj se naším pancířem!“

Ríša se otočil. Ne, to zvolání patřilo jistě jemu. Vždyť trubači směrem k němu troubili a myšák mu salutoval. Slůně se tedy uklo­nilo a špitlo:

„Říkají mi Ríša.“

Myšák to zřejmě přeslechl. Pokynul plavčíkům. Ti se vrhli ke stožáru a bleskurychle vyvěsili vlajku. Byla celá žlutá a v tom žlutém poli byla zelenou nití vyšita podoba slona, který jako by Ríšovi z oka vypadl.

Kapitán seskočil z můstku a jal se bystře šplhat po stožáru. Pod dolním cípem vlajky se zachytil a zvolal:

„Železný Richarde!  
Princezna Mája vlastnoručně  
na vlajku všila tvoji podobu!  
Tkala ji v slzách, ale zručně.  
Hoj, odvrať od ní záhubu!  
Ach, smutná veselka se chystá!  
Princezna Mája celé dny jen pláče.  
Pchá! Prý bude žít jak v bavlnce!  
A jak by ne, když veselka se chystá  
s pleteným drakem Punčocháčem!“

Myší kapitán se zajíkl a sjel po stožáru. Na palubě se vypjal a znovu nehybně a dlouze salutoval. Stál pod vlajkou a nepohnul se ani tehdy, když slůně vkročilo na příď a loď se zakymácela.

Plavčíci se chopili kotvy, lan, vesel a kormidla.

Koráb vyplul k břehům Myšího království…

Kapitán houpavým krokem dovedl slůně na záď, kde bylo připraveno brnění. V měsíčním světle se pancíř leskl jako stříbrný peníz. Brnění i přilbice, vše bylo vytepáno přesně na Ríšovu míru. Od chobotu až po ocásek.

A když si Ríša pancíř navlékl, byl skutečně tím, koho myší kapitán tak vznosně oslovil: byl Železným Richardem.

Trubači troubili, měsíc svítil, Železný Richard stál na přídi a koráb připlouval k molu.

Tady, uprostřed kruhu myšek, klečela princezna Mája v černé vlečce. Byla velice smutná a každou chvíli vlečku pozvedla. Ohlížela se k návrší, nad kterým čněla strašlivá hlava a dlouhý krk draka Punčocháče.

Železný Richard vstoupil na molo a přiklekl. Pak povstal a řinčivým krokem odcházel.

Nad návrším svítil měsíc a Punčocháč se posupně chechtal. Vlnil se, kroutil, zaplétal a jeho dlouhé tělo bylo bez konce. Čím byl sloní rytíř blíž, tím hrozivější triky drak předváděl.

V mžiku si zapletl tělo do tisíce uzlů a v mžiku se z nich vyvlékl. Stejně rychle uměl kličku jednoduchou i dvojitou. Pletl se hladce i obrace. Svedl přehazovaná i ujímaná oka. A najednou… SSSSssss!

Saň se smekla jako blesk a zaútočila.

Jen taktak stačil Ríša uskočit. Dračí tlama se svezla po lesklém pancíři. Punčocháč se okamžitě vznesl do výšky a náhle se spustil dolů. Neodpustil si přitom pyšnou piruetu.

A právě té zbytečné okrasné kličky Železný Richard využil. Podběhl roztočené dračí tělo a proti směru Punčocháčova pohybu nastavil svůj železným bodcem opatřený kel. Drak se nabodl a zasípal pohasínajícím hlasem:

„Kdo jsi? Kdo jsi?“

„Železný Richard mi říkají,“ řekl Ríša a vystoupil z brnění.

Dole pod návrším stísněný myší dav zvolal uvolněně:

„Vítěz Richard kráčí!  
Pravdou se to stává!  
Proklál hlavu dračí!  
Ó Richarde.  
Ó sláva.“

Princezna Mája vstala a odhodila černou vlečku. Vítr ji zvedl a zahnal na moře, kde ji uchopili dva rackové.

Měsíc svítil a Ríšovi bylo najednou tak lehce u srdce, že se mu zdálo, jako by se vznášel on sám. Jako by se vznášel nad Myším královstvím, nad mořem, nad ostrovem, nad vysokou palmou.

Vznášel se lehounce jako vlečka hnaná větrem a stejně lehounce i padal a padal… do palmových listů jako do peřin.

Kulatý měsíc, který přináší sny, se pomalu rozplýval v ranním světle. A bylo ráno, byl den, kterému se ještě včera říkalo zítra…
