---
title: ''

---

21. kapitola

VE KTERÉ RÍŠA ZVOLÁ: VZDEJ SE, ŠKARDO! –  
A ŠKARDA SE DO ZEMĚ PROPADNE

Jediným myšákovým štěstím bylo, že Škarda měla políčeno na tučnější úlovek. Jen proto se u doupěte nezdržela a rychle pokračovala v cestě na Kukuřičný vrch.

Původně chtěla vtrhnout přímo doprostřed reje, využít zmatku a zahnat slůně do pasti, kterou s Krtkem přichystala. Její přestrojení při honičce s Ištvánem však natolik utrpělo, že se raději oklikou přikradla ke kaštanu na kraji planiny. Tady spala peruť masařek zamaskovaná listím. A tady měl také čekat Krtek s připraveným lanem, spleteným ze šlahounů liány.

Když spatřila Škarda Ríšu přímo pod stromem, zarazila se a chvíli nevěděla, co podniknout. V kaktusovém brnění vypadalo to slůně hodně nebezpečně. Napadlo ji, že asi celou lest prohlédlo, vypořádalo se s Krtkem – a teď tu čeká na ni.

„Na co čekáme? Útokem!“ rozohnila se Maršálská moucha.

„Ticho,“ zavrčela Škarda. „Nevíš, co je to obchvat?“

„Obchvat nevím,“ přiznala Maršálka a zmlkla.

Škarda se připlížila k obrněnému slůněti. Byla připravena skočit, ale nejdřív se musela ujistit, co je s Krtkem.

„Krtku?“ zašeptala. „Krtku!“

Nikdo se jí neozval. Jen Ríša se protáhl a pomalu vstal. Nastavil kočce záda.

Škarda vyklenula hřbet do velkého oblouku. Sekla tlapou vztekle do země. Teď!

Teď se odněkud ozval Krtek.

Ozval se tak náhle a tak hlasitě, že Škardu zarazil právě v hrozivém výponu.

„Krtku? Co se děje?“

„Písek se mi sype na hlavu! To se děje.“

Krtek vystrčil hlavu z hlíny a třásl se zlostí. Slůně si zřejmě ničeho nevšimlo, protože vykročilo k planině.

„Tak co? Máš to?“ zasyčela Škarda.

„Mám. Co bych neměl. Všechno mám. I provaz mám. Ale hlavně mám zkaženou náladu. To je slon! Dřepne si mi rovnou na záda!“

Krtek zmizel zase v hlíně.

„Tak,“ ozval se z hloubky, „a já jdu domů. A pro tebe nejsem doma. Už nikdy. Jednak mám svou hrdost a jednak nemám zapotřebí, aby si ze mne někdo dělal stoličku. Ode dneška si dělám chodby a jámy jen pro vlastní potřebu!“

„To je práce!  
Zase zrádce!“

Bzučely rozhořčeně mouchy, které se před chvilkou probudily a celý Krtkův výstup vyslechly. Škarda si jich nevšímala. Rozhrábla podupanou krtinu – a objevila smyčku provazu.

To znamená, že Krtek nelhal, pomyslela si spokojeně. To znamená, že se mi může podařit stáhnout Ríšu do tajné chodby a dostat ho až do Pavoučího močálu… A rychle zakryla smyčku lana hlínou.

Viděla, že se slůně vrací. Vedle něho cupitala naparáděná stříbřitá myška Mája a něco slůněti horlivě vykládala. Slůně pokyvovalo a zamyšleně směřovalo k narychlo navršenému kopci hlíny nad vchodem do tajné chodby.

„Mně se to prostě nezdá,“ slyšela Škarda myšku. „Kde může ten Ištván vězet?“

„Máš pravdu,“ slyšela slůně. „V tom něco vězí. Víš co? Půjdu ho hledat.“

Škarda ležela přikrčená za kopcem hlíny a slůně bylo od ní sotva na pět kroků. Maršálka se tetelila vzrušením, jenjen vystartovat.

„A kdy?“ zeptala se Mája.

„TEĎ!“

Zavelela Škarda a Maršálská moucha vyrazila. Měla za úkol náletem Ríšu poplašit. Ve chvíli, kdy bojovně zabzučela, zvedlo se i hejno masařek. Zaútočilo s ohromnou silou, naštěstí však – opačným směrem.

Maršálka provedla kruhový oblet. Pak se spustila střemhlav a v plném letu na Ríšu.

Ríša uhnul hlavou a ohnal se chobotem.

Muší peruť se vracela z mylného náletu. Stačila ještě zahlédnout, jak jejich Maršálka padá k zemi, aby už nikdy nevzlétla. Nejtlustší a nejzelenější z much padla na poli cti a slávy.

Tou smutnou chvílí boj pro masařky skončil. Dvě minuty postály ve vzduchu, a když tak vzdaly povinnou poctu, rozlétly se do svých domovů.

Zato Škardu skon Maršálské mouchy vůbec nerozlítostnil. Jenom si odfrkla a vysunula se nad vchod do tajné chodby. Číhala tu s připravenou smyčkou na okamžik, kdy se slůně znovu pohne.

„ŠKARDA!“

Vvypískla najednou Mája.

Ríša se prudce otočil a zvedl nohu k obraně.

Ale právě na to prohnaná kočka čekala. Vymrštila se, aby slůněti navlékla smyčku kolem nohy. Potrhaný pavučinový závoj se svezl a vlčí mák vyletěl vysoko do vzduchu. Slůně se uleklo a ve zmatku vykoplo.

Škarda vyjekla bolestí. Pocítila na svém těle ostny kaktusu a pustila smyčku. Ríša se ohnal podruhé, ale Škarda zaťala drápy do kmene kaštanu a zmizela v hustých větvích jako stín.

To už si celá planina povšimla, co se děje. Myší rej končil hromadným úprkem. Jen Mája zůstala přikrčená na místě, protože nemohla od svého kamaráda odtrhnout oči.

„VZDEJ SE, ŠKARDO!“

Volal Ríša a neohroženě dupal pod stromem.

K zemi se sneslo jen pár listů. Bylo ticho. Kočka se neukázala. Ríša obešel strom a vrhl se proti kmeni, jako by chtěl klátit kaštany.

Mája měla očka jako špendlíky, ale ze svého místa se nepohnula. A to byla právě chyba.

Protože za Ríšovými zády se z úkrytu vysokých větví spustila náhle Škarda jako blesk – a dopadla přímo před myšku.

A než se Ríša stačil vzpamatovat, zmizela i s Májou… jako by se do země propadla.
