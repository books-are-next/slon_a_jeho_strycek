---
title: ''

---

8. kapitola

NÁS ZAVEDE K ŽELVĚ CELESTÝNĚ,  
U NÍŽ SE NĚCO CHYSTÁ

Od Ríšovy trestné výpravy na Kukuřičný vrch uplynul víc než týden. Po celý čas nikdo Škardu na myším panství nespatřil.

Myší národ se znovu začal starat o políčka, rodiny se začaly navštěvovat, přestávaly si dávat pozor na jazyk a tři sta třicet tři my­ších párů oslavilo v tom týdnu tři sta třicet tři svateb. Většina hlasů dokonce tvrdila, že kočka po ostudném výprasku opustila ostrov.

Jenomže loupeživá kočka ostrov neopustila. Nastěhovala se jen do své chatrče v Pavoučím močálu, kam nikdo nikdy nepřišel, aby tu, jak se říká, kula pikle.

Se slůnětem, které není o nic větší než ona, by si poradila snadno, to věděla, ale začít si něco s Tlustou Bertou, by bylo víc než nerozvážné. Škarda se musela pokusit navléknout celou věc tak, aby v ní nebyla sama.

Nejbližším možným společníkem byl bezzubý pavouk Krch. Měl ze Škardy takový strach, že by se jistě neodvážil cokoliv namítnout. Ale co se šišlavým pomocníkem, který všechnu svou energii spotřebuje na to, aby se dvanáctkrát za den a dvanáctkrát za noc nadechl! Když ho navíc každý doušek vzduchu vyčerpá tak, že okamžitě po něm usne…

Proto Škarda po týdnu vyšla z Pavoučího močálu. Napadlo ji, že by mohla navštívit krtka. Nikdy s ním neměla nic společného, ale krtek byl znám jako neruda, nezdvořák a mrzout. A takový morous, když se pořádně rozčilí…

Najít krtka nedá žádnou práci. Stačí jít od jedné krtiny ke druhé, a u té nejkypřejší a nejnačechranější se zastavit. V ní určitě krtek přespává.

Přesně tak Škarda krtka hledala, jenomže každou krtinu, která ji k mrzoutovi vedla, pokaždé pěkně rozdupala. Tu poslední, nejčerst­vější však opatrně obešla a zahlaholila:

„Krtku, kamaráde! To je ale ničemnost!“

Dlouho se nic neozývalo. Pak vyletělo pár hrstí hlíny, potom drn a nakonec se ukázal do půli těla krtek.

Mžoural očima v denním světle a zdálo se, že není nenadálou návštěvou vůbec překvapen.

„To koukáš, kdo tě navštívil, co?“

„Tak za prvé,“ odpověděl krtek a vzepřel se na loktech. „Když koukám, tak jedině do tmy, protože kromě tmy není na světě nic pořádného k vidění. Za druhé: pro nikoho tu nejsem žádný kamarád. A za třetí: ničemností je všude kolem tolik, že mě nějaká další navíc nemůže naprosto rozházet.“

„Tak tebe nemůže rozházet,“ ušklíbla se Škarda, „že ti ten sloní skrček Ríša rozdupal všechny tvé krásné a pracné kopečky?“

„Cože?!“ vyprskl krtek a čile se soukal ze země. „To že si dovolil?“

„Na vlastní oči jsem to viděla,“ prohlásila Škarda.

A bylo to.

Stačilo ještě chvíli krtka popichovat – a prohnaná kočka měla prvního společníka. I když si zatím vůbec nedovedla představit, k čemu jí může být krtek v piklech proti slůněti dobrý.

Ten den však nikoho dalšího do party už nesehnala. Jen k večeru se jí dobrovolně přihlásilo hejno tlustých zelených much. Vyslechly její dopolední rozmluvu s krtkem a překypovaly takovým bojovným elánem, že si je Škarda nedovolila odmítnout.

Oznámila jen Maršálské mouše, která byla nejtlustší a celému hejnu velela, že podrobné úkoly budou stanoveny zítra po setmění v Punčochovém zálivu. Pak jí muší letka předvedla cvičný nálet a Škarda se vrátila do Pavoučího močálu.

Na druhý den před setměním se vypravila k želvě Celestýně. Byl to od Škardy odvážný tah – jít přímo za Celestýnou, protože stará želva se těšila vážnosti celého ostrova. Ale podaří-li se právě ji získat k tažení proti slůněti, bude mít vyhráno. A jistá naděje tu je, to věděla.

Slídivá kočka přišla totiž na něco, co by s želvou mělo na sto procent pohnout. Přišla na to, že Celestýninu punčochu, její chloubu a jediný smysl života… rozpáral Ríša!

Celestýna pro nic jiného než pro svou punčochu opravdu nežila. Jedinou světskou radostí, kterou si ve své samotě dovolila, bylo mlsání burských oříšků. Sto sedmdesát let neměla na ostrově jediného nepřítele. Až teď. Teď se jím stal třetí hrb velblouda Heuréky! Myšlenka, že by se ostrov mohl jmenovat Tříhrbý, jí kazila i to skrovné potěšení z buráků…

Škarda tedy přišla na ohlášenou návštěvu a spustila hned ve dveřích:

„Tak vám jdu kolem toho velblouda Heuréky, a koukám, jak mu najednou povyrostl třetí hrb…“

„U výra! Čistou pravdu děla?“ poposedla želva nad pletením.

Aha. Zapomněl jsem vás upozornit, že stařičká želva hovoří dnes už poněkud zastaralým jazykem. Možná, že bude rozumnější, než si trochu zvyknete, její promluvy překládat. To, co právě pronesla, by se dalo přeložit asi takto:

„Fakt?“

„No fakt!“ vyhrkla Škarda. „Viděla jsem to na vlastní oči! Nic bych za to nedala, že mu ten sloní prcek popotahuje hrb chobotem!“

„Jaký sloní… tento?“

„Přece Ríša, co se narodil Tlusté Bertě a je jako za groš kudla,“ vysvětlovala Škarda.

„Nemám povědomost,“ řekla Celestýna a sáhla do pytlíku s buráky.

„Přece ten,“ nadechla se Škarda k velikému trumfu – „který vám rozpáral nedávno punčochu!“

„Jakže?! On to byl? Ó vy zatvrzelé štriky! Punčocha řádného sledu nemá a takový nezveda a ničemník…“ naříkala želva.

Znamenalo to, stručně přeloženo, že má vzteka.

„Právě ten!“ potvrdila kočka. „Mělo by se s ním zatočit!“

„Ba, ba, pakliže on i nadále podobné neplechy prováděti hodlá!“ vysoukala ze sebe Celestýna.

Víc Škarda slyšet nepotřebovala. Skočila ke dveřím a zahvízdala.

Do místnosti vlétlo hejno nadšených masitých much. Maršálka se zdržela nad Škardou a letka bez velení zavířila nad stolem. Nejdychtivější z masařek přitom přehlédla mucholapku – a Škardina garda zaznamenala první ztrátu.

Maršálka zakoulela očima a dopadla doprostřed stolu. Mouchy pokývaly hlavami a zaujaly bojové postavení. Třely nožičkama o sebe a čekaly na povel.

Škarda zahvízdala podruhé.

K zápraží se pomalu belhal krtek. Mezitím se už docela setmělo. Želva odložila na chvíli jehlice a rozsvítila svíčku. Krtek se bez řečí vyšplhal na kanape.

„To jsou moji přátelé,“ oznámila Škarda. „Masařky a krtek.“

Celestýna se musela zjevně přemáhat, aby mouchy na svém stole strpěla. Odsunula pytlík s buráky a obrátila se přívětivěji alespoň na krtka.

„Jakpak tě zovou, chasníku?“

Krtek si na kanapi čistil pracky od hlíny a zřejmě si nepřál být nikým vyrušován.

„Paní Celestýna se ptá, jak se jmenuješ,“ pomáhala mu Škarda.

Krtek zvedl hlavu a zamžoural do svíčky.

„Krtek!“ řekl udiveně. „Můj táta se jmenoval Krtek a můj děda se jmenoval Krtek a já se po nich jmenuju Krtek. Přece se kvůli vám nedám přejmenovat!“
