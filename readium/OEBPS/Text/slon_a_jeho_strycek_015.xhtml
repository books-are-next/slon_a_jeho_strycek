<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>slon_a_jeho_strycek-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="slon_a_jeho_strycek-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1">11.&#160;kapitola</p>
			<p class="MLP_text_uprostred ParaOverride-1">VYPRÁVÍ O&#160;MĚSÍCI, KTERÝ PŘINÁŠÍ SNY, <br/>A&#160;O&#160;TOM, CO DĚLALO V&#160;TU NOC NIC NETUŠÍCÍ SLŮNĚ</p>
			<p class="MLP_text_bez1radku_-12-0- ParaOverride-1">V&#160;tu noc, kdy v&#160;Punčochovém zálivu padla Mája do pasti, nic netušící slůně nemohlo usnout. Převalovalo se s&#160;otevřenýma očima na palmových listech.</p>
			<p class="MLP_text ParaOverride-1">Nad palmou, zavěšený jako lampión, zářil kulatý měsíc. Byl to měsíc, který přináší sny, a&#160;Ríša, jak se tak obracel, se najednou do toho kulatého měsíce s&#160;otevřenýma očima zadíval…</p>
			<p class="MLP_text ParaOverride-1">…&#160;Stál na sluneční louce, plné motýlů a&#160;barevných květů. Z&#160;daleké dálky se nesl tenoučký a&#160;jasný cinkot zvonků. Nesl se po vánku a&#160;každou chvíli byl blíž a&#160;blíž.</p>
			<p class="MLP_text ParaOverride-1">Teprve když byl docela blízko, spatřil Ríša nad svou hlavou koráb s&#160;mnoha plachtami. Koráb plul vzduchem a&#160;na jeho plachtách mávali křídly drobní bělásci.</p>
			<p class="MLP_text ParaOverride-1">Na kapitánském můstku se vypínal statný motýl v&#160;bohaté admirálské uniformě. Stál a&#160;hleděl dolů k&#160;Ríšovi. Po obou stranách můstku dva modří motýli tenounce a&#160;jasně cinkali na modré zvonky. Pak náhle zvonění ustalo a&#160;urostlý motýl zvolal:</p>
			<p class="MLP_verse ParaOverride-2">„Ó&#160;Richarde!<br/>Mé jméno Ištván Babočka,<br/>admirál princezny Máji!<br/>A&#160;míli odtud zlá kočka,<br/>proslulá v&#160;celém kraji!<br/>Rytíři Richarde!<br/>Motýle sloní!<br/>Tak chrabře jiné jméno nezní!<br/>Zajala Máju, Richarde!<br/>A&#160;v&#160;temnici ji vězní!“</p>
			<p class="MLP_text ParaOverride-1">Babočka admirál domluvil a&#160;salutoval. Slůně popotáhlo a&#160;špitlo:</p>
			<p class="MLP_text ParaOverride-1">„Říkají mi Ríša. Jsem slon.“</p>
			<p class="MLP_text ParaOverride-1">Ale sotva to dořeklo, stalo se něco podivného. Ríša cítil, jak se mu náhle jeho beztak velké sloní uši protahují a&#160;průsvitnějí. Proměňovaly se v&#160;křídla! Trochu to šimralo, ale docela příjemně, a&#160;když Ríša křídly zamával, sypal se kolem lehounký barevný prach.</p>
			<p class="MLP_text ParaOverride-1">Vzdušný koráb se kolébal ve vánku a&#160;Ríša se sklonil pro břitký list kosatce. Byl ostrý jako meč. Motýlí rytíř jím několikrát švihl. Byl připraven.</p>
			<p class="MLP_text ParaOverride-1">„VZHŮRU!“</p>
			<p class="MLP_text ParaOverride-1">Zvolal a&#160;vznesl se do vzduchu.</p>
			<p class="MLP_text ParaOverride-1">Šlo to výborně. Admirál nehybně salutoval, a&#160;nepohnul se, ani když Ríša dopadl na palubu a&#160;koráb se v&#160;povětří zakymácel.</p>
			<p class="MLP_text ParaOverride-1">Běláskové natočili plachty proti větru, zvonky cinkaly a&#160;kulaté slunce zářilo jako lampión.</p>
			<p class="MLP_text ParaOverride-1">Koráb připlouval k&#160;velikému opuštěnému stromu…</p>
			<p class="MLP_text ParaOverride-1">Strom měl korunu poznamenanou bleskem a&#160;uprostřed kmene zel hluboký vykotlaný otvor.</p>
			<p class="MLP_text ParaOverride-1">V&#160;bezpečné vzdálenosti od zpustlého stromu se koráb zastavil. Admirál Babočka ukázal před sebe a&#160;zvolal:</p>
			<p class="MLP_verse ParaOverride-2">„Ó&#160;Richarde.<br/>Zde je.<br/>Kde temný otvor zeje.<br/>Ó&#160;sloní motýle.<br/>Zle je!“</p>
			<p class="MLP_text ParaOverride-1">Slunce pohaslo a&#160;nebe potemnělo. Jen z&#160;vykotlaného stromu žhnula dvě zelená světýlka. Ríša sevřel list kosatce a&#160;jediným mávnutím křídel se vznesl.</p>
			<p class="MLP_text ParaOverride-1">Zelená světla zlobně šlehla a&#160;otvorem se nasupeně protáhla&#160;– kočka. Zachytila se drápy silné boční větve a&#160;vyklenula tělo do výhružného oblouku.</p>
			<p class="MLP_text ParaOverride-1">Motýlí rytíř s&#160;taseným kosatcem oblétl dvakrát strom. Při třetím obratu se náhle v&#160;letu zastavil. Kočka, zmatená jeho plavným kroužením, bezhlavě vyrazila.</p>
			<p class="MLP_text ParaOverride-1">V&#160;tu chvíli se Ríša rozmáchl&#160;– a&#160;vetkl ostrou čepel kosatce mezi dvě zelená světla.</p>
			<p class="MLP_text ParaOverride-1">„Kdo jsi? Kdo jsi?“ zasípala Škarda pohasínajícím hlasem.</p>
			<p class="MLP_text ParaOverride-1">„Motýlí Richard mi říkají,“ řekl Ríša. „Rytíř princezny Máji.“</p>
			<p class="MLP_text ParaOverride-1">Ale sotva to dořekl, stalo se něco ještě podivnějšího. Ríša cítil, jak se mu jeho motýlí křídla zkracují a&#160;smrskávají. Proměňovaly se v&#160;uši! Nepříjemně to šimralo a&#160;všude kolem se sypal barevný prach.</p>
			<p class="MLP_text ParaOverride-1">Nad korunou stromu se vyhoupl kulatý měsíc a&#160;vzdušný koráb s&#160;admirálem Babočkou se v&#160;jeho světle vytrácel.</p>
			<p class="MLP_text ParaOverride-1">Ríša ještě stačil spatřit, jak z&#160;dutiny stromu vystoupila motýlí princezna Mája. Odhoupla se a&#160;počala se vznášet k&#160;nebi jako hedvábná vlaječka. Chtěl se vznést za ní… ale místo toho padal, snášel se a&#160;klesal… do palmových listů jako do peřin…</p>
			<p class="MLP_text ParaOverride-1">Měsíc nad palmou ubýval. Denní světlo z&#160;něho ukusovalo tak rychle, že brzy z&#160;celého kulatého měsíce zbyl jen kroužek, tenounký jako prstýnek.</p>
			<p class="MLP_text ParaOverride-1">A&#160;bylo ráno.</p>
		</div>
</body>
</html>