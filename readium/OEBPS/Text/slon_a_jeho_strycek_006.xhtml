<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>slon_a_jeho_strycek-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="slon_a_jeho_strycek-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">2.&#160;kapitola</p>
			<p class="MLP_text_uprostred ParaOverride-1">NÁM POVÍ, KTERÝ TVOR <br/>NEMÁ ANI ŠPETKU SMYSLU PRO LEGRACI</p>
			<p class="MLP_text_bez1radku_-12-0- ParaOverride-1">Za pár dní si slůně stačilo prohlédnout všechno, co bylo k&#160;vidění kolem vysoké palmy, a&#160;začalo sbírat odvahu k&#160;nějaké delší výpravě. Odvaha k&#160;tomu byla zapotřebí hned ze dvou důvodů. Jednak si Ríša nedovedl představit, co ho na takovém výletě může potkat. A&#160;zadruhé si nedovedl představit, jak to navlékne, aby ho maminka pustila.</p>
			<p class="MLP_text ParaOverride-1">Nakonec ale právě tahle druhá překážka odpadla. Adalberta sama navrhla Ríšovi, aby zašel nejkratší cestou na Písečný kopec ke strýčkovi Heurékovi. Včera se u&#160;nich celý den neukázal a&#160;dobrodušná slonice měla o&#160;bolestmi sužovaného přítele strach.</p>
			<p class="MLP_text ParaOverride-1">Ríša se hned rozběhl. Ale proč šlapat do kopce, když je možné běžet z&#160;kopce? A&#160;proč jít nejkratší cestou k&#160;poněkud nezáživnému velbloudovi, když je možné jít oklikou&#160;– a&#160;něco zažít?</p>
			<p class="MLP_text ParaOverride-1">„To je ono,“ mudroval Ríša, „neznám nic lepšího&#160;– než něco zažít. A&#160;vůbec nejlepší věc na světě je&#160;– něco zažít s&#160;někým. Protože když něco zažijete s&#160;někým, můžete si s&#160;ním o&#160;tom potom povídat. Takže vlastně nejlepší věc na světě je mít kamaráda, s&#160;kterým se dá něco zažít. Tak je to.“</p>
			<p class="MLP_text ParaOverride-1">BÁC!</p>
			<p class="MLP_text ParaOverride-1">Ríšovi spadl na hlavu pořádný tvrdý a&#160;štětinatý kokos. Nevím, zda vám spadl někdy na hlavu kokos právě ve chvíli, kdy jste byli zabráni do myšlenek o&#160;kamarádství, ale pokud ne, nemáte čeho litovat. Není to vůbec nic příjemného.</p>
			<p class="MLP_text ParaOverride-1">Ríša jen hekl a&#160;posadil se. Vysoko nad ním se ozval hlas:</p>
			<p class="MLP_text ParaOverride-1">„Kam se valíš, kamaráde?“</p>
			<p class="MLP_text ParaOverride-1">Hlas patřil nějaké zrzavé rozjívené opici. Držela se jednou rukou větve nad Ríšovou hlavou a&#160;v&#160;druhé vyvažovala tvrdou šišku dalšího kokosu.</p>
			<p class="MLP_text ParaOverride-1">Ríša vyskočil. Na bolest hned zapomněl.</p>
			<p class="MLP_text ParaOverride-1">„Kamaráde,“ vydechl. „Ty jsi mi řekl kamaráde&#160;– zrovna když jsem přemýšlel o&#160;tom, jak je báječné mít kamaráda.“</p>
			<p class="MLP_text ParaOverride-1">„Tak to vidíš, mrňousi,“ zašklebil se opičák.</p>
			<p class="MLP_text ParaOverride-1">„Pojď si hrát, když jsme kamarádi!“ zaprosil Ríša.</p>
			<p class="MLP_text ParaOverride-1">„Copak si už nehrajeme?“ zašklebil se znovu opičák a&#160;hodil po slůněti kokos.</p>
			<p class="MLP_text ParaOverride-1">„Tohle je nějaká hra?“</p>
			<p class="MLP_text ParaOverride-1">„Tohle je nejlepší hra na světě, abys věděl! A&#160;víš, jak se jmenuje?“</p>
			<p class="MLP_text ParaOverride-1">„Ani mě to nezajímá,“ řekl smutně Ríša a&#160;otočil se k&#160;palmě zády.</p>
			<p class="MLP_text ParaOverride-1">„BÁC DO PRCKA!“</p>
			<p class="MLP_text ParaOverride-1">Zavřeštěl opičák a&#160;honem se sápal po dalším kokosu.</p>
			<p class="MLP_text ParaOverride-1">„Tak se ta hra jmenuje!“</p>
			<p class="MLP_text ParaOverride-1">Ríša se rozběhl. Měl zlost a&#160;bylo mu smutno. Skoro začínal litovat, že se za velbloudem Heurékou nevydal hned tou nejkratší cestou. I&#160;když vedla do kopce a&#160;nedalo se na ní nic zažít.</p>
			<p class="MLP_text ParaOverride-1">Stezka, po které běžel, se svažovala k&#160;široké bahnité řece. Nad řekou poletovali křiklaví ptáci. Usedali na široké černé klády, které ležely bez hnutí na hladině.</p>
			<p class="MLP_text ParaOverride-1">Stezka končila u&#160;slepého ramene řeky v&#160;bahně a&#160;stojaté vodě. Tak daleko od domova ještě Ríša nikdy nebyl. Zlost už ho přešla před chvílí a&#160;teď mu přestávalo být i&#160;smutno. A&#160;když slůněti přestává být smutno, tak to už je mu skoro tak pěkně, jako když mu je veselo.</p>
			<p class="MLP_text ParaOverride-1">„Proč se vlastně rozčilovat,“ mudrovalo slůně, „opice je prostě opice a&#160;slon je slon. Opice není pro pořádného slona žádný kamarád. Opice má například blechy&#160;– a&#160;to žádný slon nikdy neměl a&#160;mít nebude. Tak je to.“</p>
			<p class="MLP_text ParaOverride-1">PLESK!</p>
			<p class="MLP_text ParaOverride-1">Na Ríšova záda dopadl pořádný lívanec černého bláta.</p>
			<p class="MLP_text ParaOverride-1">Ríša se prudce otočil. Dole v&#160;mělkém a&#160;bahnitém korytu řeky stáli dva malí hrošíci. Jeden z&#160;nich křičel směrem ke slůněti:</p>
			<p class="MLP_text ParaOverride-1">„Nad čím dumáš, kamaráde? Pojď si s&#160;námi hrát!“</p>
			<p class="MLP_text ParaOverride-1">„Tohle už znám,“ zavrtělo hlavou slůně. „Bác do prcka, že jo?“</p>
			<p class="MLP_text ParaOverride-1">„Cože?“ zavolal druhý. „Pojď se nám ukázat!“</p>
			<p class="MLP_text ParaOverride-1">Ríšovi to nedalo. Sešel opatrně k&#160;rozverné dvojici hroších bratříčků. Nebyli zřejmě o&#160;mnoho starší než Ríša, ale co naplat, slůně jim sahalo sotva pod kolena. Sklonili nad ním hlavy.</p>
			<p class="MLP_text ParaOverride-1">„Něco tak mrňavého jsem tedy ještě neviděl,“ řekl první.</p>
			<p class="MLP_text ParaOverride-1">„Co ty jseš vlastně zač?“ zeptal se druhý.</p>
			<p class="MLP_text ParaOverride-1">„Říkají mi Ríša,“ řeklo slůně.</p>
			<p class="MLP_text ParaOverride-1">„To je jen jméno,“ usoudil první.</p>
			<p class="MLP_text ParaOverride-1">„Koukej, já jsem například hroch,“ prohlásil druhý. „Ale co jsi ty, to mi tedy pověz.“</p>
			<p class="MLP_text ParaOverride-1">„Já jsem slon Richard. Jenomže hodně malý.“</p>
			<p class="MLP_text ParaOverride-1">„A&#160;co umíš?“ zeptal se první.</p>
			<p class="MLP_text ParaOverride-1">„Já ještě ani přesně nevím,“ přiznal Ríša. „Já se vším teprve začínám. Ale chtěl bych něco zažít.“</p>
			<p class="MLP_text ParaOverride-1">„Tak víš co?“ řekl druhý. „Svez se tamhle na té kládě. To něco zažiješ.“</p>
			<p class="MLP_text ParaOverride-1">„Proč ne?“ řekl Ríša, který chtěl novým kamarádům ukázat, že se nebojí.</p>
			<p class="MLP_text ParaOverride-1">A&#160;protože se ve skutečnosti trochu bál, zavřel rychle oči a&#160;skočil rovnýma nohama na strupatou kládu, která se lehce zakymácela na hladině.</p>
			<p class="MLP_text ParaOverride-1">Oba hroší bratříci v&#160;tu ránu vykvikli a&#160;dali se na útěk. Kláda se pod Ríšovou váhou trochu zhoupla, ale slůně se rozkročilo a&#160;udrželo rovnováhu. Dokonce se otočilo ke břehu, aby zamávalo svým novým kamarádům.</p>
			<p class="MLP_text ParaOverride-1">Ale ti byli už daleko za břehem. Kláda se najednou prudce pohnula a&#160;zavlnila. Její širší konec se zvedl z&#160;vody&#160;– a&#160;před slůnětem se rozevřela obrovská temná a&#160;zubatá sluj.</p>
			<p class="MLP_text ParaOverride-1">Pokud vás zajímá, který tvor na světě nemá ani špetku smyslu pro legraci, pak vám řeknu rovnou, že je to krokodýl a&#160;krtek. Jenomže krokodýl to dává mnohem důrazněji najevo. A&#160;tohle bohužel byl…</p>
			<p class="MLP_text ParaOverride-1">„KROKODÝL!“</p>
			<p class="MLP_text ParaOverride-1">Ríša vyjekl a&#160;strnul. Krokodýl jen jako by si zívl. Pak švihl ocasem&#160;– a&#160;posunul si slůně blíž k&#160;té hrozivé rozevřené tlamě. V&#160;té chvíli&#160;– v&#160;poslední možné chvíli&#160;– bleskl Ríšovi hlavou spásný nápad. Sebral chobotem ze zad veliký černý lívanec bláta…</p>
			<p class="MLP_text ParaOverride-1">PLESK!</p>
			<p class="MLP_text ParaOverride-1">Krokodýlovi přímo do tlamy. Krokodýl sklapl čelisti, jen to zazvonilo. A&#160;Ríša se odrazil a&#160;skočil na vedlejší kládu.</p>
			<p class="MLP_text ParaOverride-1">Ještě dřív, než kláda stačila zarejdit a&#160;ukázat zuby, odrazil se Ríša znovu.</p>
			<p class="MLP_text ParaOverride-1">Dopadl všema čtyřma dalšímu krokodýlovi na ocas. Ve stojaté bahnité vodě řeky nastal rozruch. Voda se od břehu prudce zkalila. Ozvalo se cákání, jako kdyby do té spící krokodýlí zátočiny vplul znenadání lopatkový parník. Krokodýl, na němž slůně přistálo, švihl divoce ocasem a&#160;Ríša se vznesl nad hladinu.</p>
			<p class="MLP_text ParaOverride-1">Slůně nevidělo, kdo ten náhlý rej a&#160;zmatek způsobil, a&#160;nemělo ani čas o&#160;tom přemýšlet, protože ho zničehonic něco popadlo a&#160;pevně stisklo.</p>
			<p class="MLP_text ParaOverride-1">To něco byl chobot. A&#160;takový mocný a&#160;silný chobot nemohl patřit nikomu jinému než Tlusté Bertě, Ríšově mamince…</p>
			<p class="MLP_text ParaOverride-1">Slonice si synáčka přitáhla a&#160;vycouvala s&#160;ním na břeh. Voda kolem jejích nohou vystřikovala v&#160;kalných gejzírech. Houf krokodýlů se za nimi sunul v&#160;opatrné vzdálenosti a&#160;pozoroval celý únos zklamanýma, uslzenýma očima.</p>
			<p class="MLP_text ParaOverride-1">Všichni viděli, jak se slonice napřáhla k&#160;záhlavci, který měl udělat tečku za Ríšovým dobrodružstvím. Viděli, jak se uprostřed mocného rozmachu zarazila. Uslyšeli, jak si pro sebe drmolí: „Až doma. Tady ne. Až doma.“</p>
			<p class="MLP_text ParaOverride-1">Ale už neslyšeli, jak Ríša s&#160;úlevou a&#160;potichoučku špitá:</p>
			<p class="MLP_text ParaOverride-1">„Už se moc těším! Domů…“</p>
		</div>
</body>
</html>