<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>slon_a_jeho_strycek-17</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="slon_a_jeho_strycek-17" xml:lang="cs-CZ">
		<div class="Z-kladn--textový-r-meček">
			<p id="_idParaDest-16" class="MLP_uroven2_kapitola ParaOverride-1">16.&#160;kapitola</p>
			<p class="MLP_text_uprostred ParaOverride-1">JE PLNÁ PIKLŮ A&#160;ZAČÍNÁ VĚTOU:</p>
			<p class="MLP_text_bez1radku_-12-0- ParaOverride-1">Tenké nožky tlusté Maršálské mouchy se třásly. Ale nebylo to zimou, i&#160;když v&#160;Kapradinovém lese jsou noci chladnější a&#160;temnější než kdekoliv jinde na ostrově, ovšem s&#160;výjimkou Pavoučího močálu.</p>
			<p class="MLP_text ParaOverride-1">Tenké nožky Maršálské mouchy se třásly nedočkavostí. Vůdkyně masařek div že neržála jako kůň před bitvou. Její neklid se přenášel i&#160;na prosté bojovnice.</p>
			<p class="MLP_text ParaOverride-1">Mouchy dupaly po kapradí a&#160;neúnavně skandovaly:</p>
			<p class="MLP_verse ParaOverride-2">„Celestýna!<br/>Ta je vinna!<br/>Tady končí<br/>každá psina!“</p>
			<p class="MLP_text ParaOverride-1">Opelichaná Škarda pobíhala kolem a&#160;snažila se masařky utišit. To ona svolala roztroušenou muší gardu právě sem, do Kapradinového lesa, hned potom, co vyslechla rozmluvu Máji s&#160;Ištvánem. Ano, přiznávám to nerad, ale je to tak. Byla to ona. To Škarda se přikradla nad skrýšku, v&#160;níž si Ištván s&#160;Májou tak bezstarostně povídali…</p>
			<p class="MLP_text ParaOverride-1">„Spolubojovnice!“ znělo teď lesem její hřímání. „Želva nám neuteče! Nazvala mě močálnicí a&#160;lhářkou&#160;– a&#160;na pomluvy Škarda nezapomíná! Ale my si musíme nejdříve vyřídit starý účet!“</p>
			<p class="MLP_text ParaOverride-1">Masařky se kupodivu dovtípily, co tím starým účtem Škarda míní. Okamžitě vzlétly, plácaly křídly a&#160;provolávaly:</p>
			<p class="MLP_verse ParaOverride-2">„Starý účet!<br/>Smrt a&#160;skon!<br/>Bude skučet!<br/>Prcek slon!“</p>
			<p class="MLP_text ParaOverride-1">Tak dlouho se daly unášet hněvem, až je to zcela vyčerpalo. Dopadly do kapradí a&#160;v&#160;tu ránu tvrdě usnuly.</p>
			<p class="MLP_text ParaOverride-1">„Spoléhám na vás!“ burcovala je Škarda. „Buďte na stráži! Cvičte se ve zbrani&#160;– a&#160;nespěte! Protože nepřítel taky nespí!“</p>
			<p class="MLP_text ParaOverride-1">Černé mraky nad Kapradinovým lesem houpaly nažloutlý měsíc. Mouchy se na Maršálčin povel probudily a&#160;v&#160;neuspořádaném útvaru odletěly. Kočka za nimi chvíli hleděla a&#160;pak také vyběhla z&#160;lesa. Spěchala za Krtkem, protože doufala, že teď v&#160;noci a&#160;doma s&#160;ním bude lepší řeč. Krtek se totiž potom, co selhala jeho sloní past, zatvrdil. S&#160;nikým nemluvil a&#160;dokonce si od té doby neudělal jedinou vlastní krtinu. Bydlel stále v&#160;té staré, teď už polorozsypané&#160;– a&#160;právě počítal.</p>
			<p class="MLP_text ParaOverride-1">„Sedm tisíc pět set osmdesát jedna, sedm tisíc pět set osmdesát dva, sedm tisíc pět set…“</p>
			<p class="MLP_text ParaOverride-1">Škarda ho chvíli poslouchala, ale pak jí došla trpělivost.</p>
			<p class="MLP_text ParaOverride-1">„Hej, Krtku!“</p>
			<p class="MLP_text ParaOverride-1">„Co zas?“ ozvalo se odněkud z&#160;hlíny. A&#160;hlas jednotvárně pokračoval: „…&#160;osmdesát tři, sedm tisíc…“</p>
			<p class="MLP_text ParaOverride-1">„To jsem já! Škarda! Mám sedm tisíc nápadů. Tentokrát nám ten zakrslík neuteče! A&#160;ještě k&#160;tomu budeme mít zábavu…“</p>
			<p class="MLP_text ParaOverride-1">„Zábava mě nudí,“ opáčil Krtek. „Ale počkej nahoře, když už jsi tady. Já si ještě tak hodinku započítám…“</p>
			<p class="MLP_text ParaOverride-1">A&#160;navázal přesně tam, kde přestal. „…&#160;pět set osmdesát čtyři, sedm tisíc pět set osmdesát pět…“</p>
			<p class="MLP_text ParaOverride-1">Všechno nasvědčovalo tomu, že s&#160;Krtkem nebude dnes snadné pořízení. Avšak prohnaná kočka se nedala jen tak odradit. Znala Krtkovu popudlivost a&#160;věděla, jak ji ve svůj prospěch využít.</p>
			<p class="MLP_text ParaOverride-1">„Ale?“ podivila se. „A&#160;představ si, že to mrňavé slůně všude vytrubuje, že jsi nejzábavnější chlapík pod sluncem!“</p>
			<p class="MLP_text ParaOverride-1">To zapůsobilo. Krtek se vydrápal na povrch a&#160;prskal hlínu.</p>
			<p class="MLP_text ParaOverride-1">„Fuj! Pod sluncem! Já jsem ten nejmorousovatější morous pod zemí!“</p>
			<p class="MLP_text ParaOverride-1">„To seš!“ řekla Škarda a&#160;snažila se, aby z&#160;jejího hlasu zazněl obdiv.</p>
			<p class="MLP_text ParaOverride-1">Krtek trochu zjihl, a&#160;tak se kočka odvážila zeptat:</p>
			<p class="MLP_text ParaOverride-1">„A&#160;co to počítáš?“</p>
			<p class="MLP_text ParaOverride-1">„Co bych počítal. Tmu počítám!“</p>
			<p class="MLP_text ParaOverride-1">„Řekla bych, že tma je jenom jedna,“ řekla Škarda opatrně, aby si starocha nepopudila.</p>
			<p class="MLP_text ParaOverride-1">„Ach jo,“ vzdychl si Krtek. „To si myslí kdekdo. Kdyby se ale ten kdekdo uměl pořádně do tmy zavrtat, uviděl by, že tma se skládá z&#160;černých teček. A&#160;ty tečky já právě počítám!“</p>
			<p class="MLP_text ParaOverride-1">„Ty jsi, Krtku, hlava!“ vyhekla Škarda a&#160;potřebovala chvíli, než se vzpamatovala. Teprve pak ze sebe vypravila správným spikleneckým tónem: „Jestlipak víš, že v&#160;neděli je na Kukuřičném vrchu myší rej. Maškarní. Ta potvůrka Mája si tam chce přivést Ríšu. A&#160;tak si říkám, že bychom se tam mohli podívat…“</p>
			<p class="MLP_text ParaOverride-1">„Ach jó,“ protáhl Krtek. „Maškarní rej! To tě, děvče, zklamu. O&#160;mně je známo, že ze zásady netančím. A&#160;vůbec. Klábosím tady&#160;– a&#160;tma čeká…“</p>
			<p class="MLP_text ParaOverride-1">„Tak dobrá, nebudu zdržovat,“ ušklíbla se Škarda. „Já jsem se vlastně jen přišla podívat, jestli je pravda, co o&#160;tobě ta drzá myš všude roztrušuje…“</p>
			<p class="MLP_text ParaOverride-1">„To jsem zvědav,“ řekl Krtek.</p>
			<p class="MLP_text ParaOverride-1">„Ale že prý bydlíš v&#160;téhle staré krtině jen proto, že nemáš dost sil vyhrabat si novou.“</p>
			<p class="MLP_text ParaOverride-1">„Já?“ zadupal Krtek. „Já když si vzpomenu, tak podhrabu třeba celý tenhle ostrov!“</p>
			<p class="MLP_text ParaOverride-1">„To je slovo Krtka!“ zahlaholila Škarda. „A&#160;uměl bys pod ostrovem vyhrabat tajnou chodbu?“</p>
			<p class="MLP_text ParaOverride-1">Krtek se najednou styděl přiznat, že neví, co to tajná chodba je. Tak tedy zívnutím dal kočce najevo, že ho celá věc přestala zajímat. Strčil hlavu do krtiny a&#160;zahuhňal.</p>
			<p class="MLP_text ParaOverride-1">„Chodbu pochopitelně umím, ale tajná mě nebaví. Máš smůlu, Škardo.“</p>
			<p class="MLP_text ParaOverride-1">„Tak dobrá. A&#160;obyčejnou bys vyhrabal?“</p>
			<p class="MLP_text ParaOverride-1">„Levou nohou,“ řekl Krtek.</p>
			<p class="MLP_text ParaOverride-1">„A&#160;kdyby byla hodně široká a&#160;dlouhá?“</p>
			<p class="MLP_text ParaOverride-1">„Pravou nohou,“ řekl Krtek.</p>
			<p class="MLP_text ParaOverride-1">Škarda se chopila Krtkovy pracky, tvrdé a&#160;ostré jako list polní lopatky. Mocně s&#160;ní potřásala.</p>
			<p class="MLP_text ParaOverride-1">„Tak platí!?“ volala. „Do neděle vyhloubíš obyčejnou chodbu z&#160;planiny na Kukuřičném vrchu až k&#160;Pavoučímu močálu. Svedeš to? Platí?“</p>
			<p class="MLP_text ParaOverride-1">„Platí. Co by neplatilo?“ řekl Krtek. „Hrabu rád. Ale do neděle je dlouhá doba. Skáknu na to asi hned.“</p>
			<p class="MLP_text ParaOverride-1">„Teda, Krtku!“ Škarda málem předla. „Teda, Krtku, ty jsi ten nej­otravnější, nejmorousovatější a&#160;nejnudnější krtek na světě!“</p>
			<p class="MLP_text ParaOverride-1">„To jsem,“ přisvědčil spokojeně Krtek.</p>
			<p class="MLP_text ParaOverride-1">Obrátil se ke Škardě zády, dvakrát hrábl a&#160;zmizel v&#160;hlíně.</p>
			<p class="MLP_text_bez1radku_-12-0- ParaOverride-1">A&#160;nad krtinou se vyklenula nudná noc, na nebi jiskřily nudné hvězdy, nudný měsíc nudně zářil a&#160;někde v&#160;nudné dálce zazpíval ze sna nudně pták…</p>
		</div>
</body>
</html>