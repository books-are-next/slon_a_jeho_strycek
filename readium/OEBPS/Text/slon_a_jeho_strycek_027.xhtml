<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>slon_a_jeho_strycek-24</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="slon_a_jeho_strycek-24" xml:lang="cs-CZ">
		<div class="Z-kladn--textový-r-meček">
			<p id="_idParaDest-23" class="MLP_uroven2_kapitola ParaOverride-1">23.&#160;kapitola</p>
			<p class="MLP_text_uprostred ParaOverride-1">VYPRÁVÍ O TOM, JAK MYŠÁK IŠTVÁN <br/>DOBYL SRDCE NEVRAŽIVÉ ŽELVY</p>
			<p class="MLP_text_bez1radku_-12-0- ParaOverride-1">Trvalo dlouho, hodně dlouho, než se myšák Ištván odvážil vystrčit vousky z&#160;doupěte, které mu poskytlo záchranu před Škardou, a&#160;než doběhl na planinu, aby všechno kolem varoval.</p>
			<p class="MLP_text ParaOverride-1">Planina byla však docela opuštěná. Musel proběhat desítky chodbiček, než našel očitého svědka události. A&#160;to, co se dozvěděl, ho řádně zkrušilo.</p>
			<p class="MLP_text ParaOverride-1">Ištván se zastyděl&#160;– a&#160;začal jednat. Svolal myšky na poradu, rozestavil hlídky a&#160;požádal, aby se přihlásili dobrovolníci, kteří jsou ochotni podstoupit jakékoliv nebezpečí pro záchranu nebohé Máji ze spárů té vražednice. Doslova tak to řekl. Myšky pištěly, dílem ze strachu a&#160;dílem z&#160;obdivu. Přesto však se deset statečných přihlásilo. Ištván jim obřadně poděkoval, jmenoval je průzkumnou četou… a&#160;pak oznámil, že na Škardu stačí sám.</p>
			<p class="MLP_text ParaOverride-1">Jeho vlastní neuvážená slova na něho zapůsobila jako pytlík buráků. Neboť hned po tomto prohlášení skočil Ištván se zavřenýma očima do podezřelé krtiny.</p>
			<p class="MLP_text ParaOverride-1">Když oči znovu otevřel, zjistil, že se nachází v&#160;chodbě, která nebýt tak široká, docela by se podobala obyčejným krtčím chodbám.</p>
			<p class="MLP_text ParaOverride-1">Pustil se dál. Nejprve opatrně a&#160;tápavě, ale pak se rozběhl a&#160;běžel, dokud do temné štoly nepronikl první paprsek světla.</p>
			<p class="MLP_text ParaOverride-1">Tehdy Ištván zpomalil a&#160;po špičkách došel k&#160;východu. Zastavil se a&#160;chvíli naslouchal. Vítr k&#160;němu donášel táhlé bolestné vzdychání.</p>
			<p class="MLP_text ParaOverride-1">Zvuky vycházely odněkud z&#160;trnitého keře. Když myšák opatrně přistoupil, spatřil pod keřem pavouka tenkého jako lístek z&#160;herbáře.</p>
			<p class="MLP_text ParaOverride-1">Byl to náš starý známý René Krch, který přežil svůj pád z&#160;pavučiny a&#160;právě se pokoušel nadechnout. Rád by se přitom postavil, ale nožky mu podklesávaly slabostí.</p>
			<p class="MLP_text ParaOverride-1">„Ty šeš myš! Čo tu chčeš?“</p>
			<p class="MLP_text ParaOverride-1">„Hledám sestřenici,“ odpověděl Ištván.</p>
			<p class="MLP_text ParaOverride-1">„A&#160;to je taky myš?“ zeptal se Krch.</p>
			<p class="MLP_text ParaOverride-1">„Ovšem,“ potvrdil Ištván, „kdyby to nebyla myš, tak by to nebyla ani sestřenice! To dá rozum.“</p>
			<p class="MLP_text ParaOverride-1">„Ložum!“ rozhořčil se Krch. „Myšli tlochu! Kde ši myšlíš, že šeš?“</p>
			<p class="MLP_text ParaOverride-1">„To nevím,“ přiznal Ištván.</p>
			<p class="MLP_text ParaOverride-1">„V&#160;Pavoučím močálu, abyš věděl! A&#160;tu tvou šeš… šeš… tu myšku… šem pšinešla Škalda!“</p>
			<p class="MLP_text ParaOverride-1">Krch sklapl bezzubá ústa, šelestivě se otřásl a&#160;usnul. A&#160;neohrožený myšák najednou nedokázal udělat ani krůček. Z&#160;pouhého jména Pavoučí močál na něho padl takový strach, že chvíli neměl ani sílu dát se na útěk.</p>
			<p class="MLP_text ParaOverride-1">Konečně skočil zpátky do chodby a&#160;vracel se smutně domů.</p>
			<p class="MLP_text ParaOverride-1">Na planině pod kaštanem čekala četa statečných průzkumníků. Deset mladých myšáků hledělo s&#160;obdivem na unaveného, postaršího Ištvána. A&#160;Ištván najednou před nimi nedokázal přiznat porážku. Zatáhl začínající bříško, zhoupl se na krátkých nožkách a&#160;v&#160;hlavě mu bleskl nápad.</p>
			<p class="MLP_text ParaOverride-1">„Vojáci!“ řekl slavnostně, „ruším vás jako průzkumnou četu. Od této chvíle jste deputace. Zapamatujte si dobře to slovo, i&#160;když třeba nevíte, co znamená. Na vysvětlování není čas. Jdeme!“</p>
			<p class="MLP_text ParaOverride-1">Nápad, který bleskl Ištvánovi hlavou, byl hodně neurčitý, víc než bláhový a&#160;do jisté míry i&#160;nebezpečný. Neboť myšák vedl deputaci do Punčochového zálivu.</p>
			<p class="MLP_text ParaOverride-1">Deputace zastihla želvu nad pletením. Celestýna na sborový pozdrav odpověděla jen přikývnutím.</p>
			<p class="MLP_text ParaOverride-1">„V&#160;duchu se táži, co vás přivádí,“ řekla po dlouhém mlčení.</p>
			<p class="MLP_text ParaOverride-1">„Deputace!“ vyhrkl jeden zbrklý myšák, ale Ištván ho včas zarazil. Promnul si vousky, rozevřel půlkruh svých pobočníků a&#160;předstoupil.</p>
			<p class="MLP_text ParaOverride-1">„Vážená želvo, před časem jsem měl tu čest šupsnout pod vaši ctěnou almaru a&#160;podat vám vaši nezapomenutelnou jehlici. A&#160;teď přicházím v&#160;čele své deputace podruhé, abych vám rovněž něco podal.“</p>
			<p class="MLP_text ParaOverride-1">Celestýna zamrkala a&#160;odložila jehlice. Ten, kdo se vyzná v&#160;želvách, by vám potvrdil, že byla proti očekávání myšákovými slovy a&#160;vystupováním mile zaujata.</p>
			<p class="MLP_text ParaOverride-1">„…&#160;Abych vám podal stížnost,“ pokračoval Ištván. „Na nechvalně známou kočku jménem Škarda, která se v&#160;přestrojení vloudila na náš myší rej. A&#160;tam… uprostřed zaslouženého veselí, přepadla myšku Máju, která měla mimochodem také potěšení vás osobně poznat, a&#160;odvlekla ji s&#160;nekalým úmyslem do Pavoučího močálu. Nám všem, co tu jsme, i&#160;nám všem, co tu nejsme, leží na srdci osud vaší punčochy, a&#160;proto si netroufáme požádat vás o&#160;víc než o&#160;radu…“</p>
			<p class="MLP_text ParaOverride-1">„Jakže zní tvé jméno, jinochu?“ přerušila ho želva okouzleně.</p>
			<p class="MLP_text ParaOverride-1">„Ištván mi říkají.“</p>
			<p class="MLP_text ParaOverride-1">„Zůstaneš v&#160;mé paměti, mládenče!“ slíbila želva. „I&#160;když&#160;– zvláště v&#160;posledních padesáti letech&#160;– pro samé pletení semo tamo něco popletu.“</p>
			<p class="MLP_text ParaOverride-1">Ištván se tiše usmíval a&#160;Celestýna se hřmotně sesunula na podlahu.</p>
			<p class="MLP_text ParaOverride-1">„Teď však plést nebudu. Jsem rozhořčena! Sama se do močálu vypravím a&#160;Škardě holí kožich vypráším!“</p>
			<p class="MLP_text ParaOverride-1">Pomalu se otočila a&#160;vlhkým okem pohlédla na stůl.</p>
			<p class="MLP_text ParaOverride-1">„Sbohem, mé jehlice, odcházím! Svou punčochu však budu vléci s&#160;sebou!“</p>
			<p class="MLP_text ParaOverride-1">„Smím vás i&#160;já doprovázet?“ uklonil se Ištván.</p>
			<p class="MLP_text ParaOverride-1">„Nikoli, ogare!“ prohlásila želva rozhodně. „Hodlám totiž spěchati!“</p>
			<p class="MLP_text ParaOverride-1">A&#160;počala se bez meškání šoulat ke dveřím svého skrovného příbytku…</p>
		</div>
</body>
</html>