<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>slon_a_jeho_strycek-19</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="slon_a_jeho_strycek-19" xml:lang="cs-CZ">
		<div class="Z-kladn--textový-r-meček">
			<p id="_idParaDest-18" class="MLP_uroven2_kapitola ParaOverride-1">18.&#160;kapitola</p>
			<p class="MLP_text_uprostred ParaOverride-1">VE KTERÉ SE RÍŠOVI DOPORUČUJE, <br/>ABY ŠEL NA MAŠKARNÍ REJ ZA VELBLOUDA</p>
			<p class="MLP_text_bez1radku_-12-0- ParaOverride-1">Tlustá Berta žádné osobní zkušenosti s&#160;kočkami neměla a&#160;Škardu snad ani nezahlédla. Zastávala názor, že jeden je takový a&#160;druhý makový a&#160;nikdy se do sporů ostatních zvířat nemíchala. A&#160;proto soudila, že by se i&#160;její potomek měl už pomalu věnovat nějaké vážnější činnosti, než jsou honičky s&#160;loupeživou kočkou a&#160;myší reje na Kukuřičném vrchu.</p>
			<p class="MLP_text ParaOverride-1">„Co je náš sloní rod sloním rodem,“ stěžovala si hned po ránu příteli Heurékovi, „vždycky jsme se drželi svého stavu. Jak se říká: Slon k&#160;slonovi sedá! Osobně proti té Ríšově kamarádce nic nemám, ale do válčení s&#160;kočkou by se našinec plést neměl. Víte sám, jak to minule málem zle dopadlo. Kočky a&#160;myši se prostě nemají v&#160;lásce. Tak to vždycky bylo a&#160;tak to i&#160;zůstane.“</p>
			<p class="MLP_text ParaOverride-1">Velbloud ji trpělivě vyslechl.</p>
			<p class="MLP_text ParaOverride-1">„Všude krajíc přinejmenším o&#160;dvou kůrkách, milá Adalberto,“ napomenul ji po chvíli. „Neboli záleží na tom, jak se to vezme. Kočky, když se to tak vezme, mají myši v&#160;lásce. Jenže by je samou láskou snědly. A&#160;to zase nemají v&#160;lásce myši. Pak je mezi nimi těžká domluva. Chápete?“</p>
			<p class="MLP_text ParaOverride-1">Tlustá Berta po každé Heurékově větě přikývla. Bylo to zvláštní. Každé jednotlivé větě rozuměla, ale když se ty věty složily dohromady…</p>
			<p class="MLP_text ParaOverride-1">„Já jsem z&#160;toho jelen,“ přiznala.</p>
			<p class="MLP_text ParaOverride-1">Velbloudí mudrc se hluboce zamyslel. Zprvu se zakabonil, pak se usmál.</p>
			<p class="MLP_text ParaOverride-1">„Uvedu jiný příklad,“ řekl. „Kočka vidí myš&#160;– a&#160;začne ji honit, že? Nebo naopak&#160;– myš vidí kočku a&#160;začne utíkat, že? V&#160;každém případě dojde místo pokojné rozmluvy k&#160;nerozumné honičce.“</p>
			<p class="MLP_text ParaOverride-1">„To ano,“ souhlasila slonice.</p>
			<p class="MLP_text ParaOverride-1">„A&#160;teď si vezměte například velbloudy a&#160;želvy. Také se nemají právě v&#160;lásce, ale domluvit se mohou. A&#160;víte proč?“</p>
			<p class="MLP_text ParaOverride-1">„To ne,“ přiznala slonice.</p>
			<p class="MLP_text ParaOverride-1">„Protože se nehoní!“ vyrazil Heuréka vítězoslavně. „Nebo jste už někdy viděla, že by želva honila velblouda?“</p>
			<p class="MLP_text ParaOverride-1">Tlustá Berta měla znovu příležitost oněmět nad moudrostí a&#160;ostrovtipem svého váženého přítele. Velbloud zase pro změnu vychutnával, jak mocně jeho úvahy na paní Adalbertu působí. A&#160;tak chvíli jen stáli a&#160;mlčeli. Heuréka přežvykoval a&#160;Adalbertin mohutný chobot se klinkal jako kyvadlo babiččiných hodin. Slonice přemýšlela. Do hlavy se jí vloudila námitka.</p>
			<p class="MLP_text ParaOverride-1">„Ale co Celestýna?“ hlesla. „Vy jste velbloud a&#160;ona je želva&#160;– a&#160;přece s&#160;ní nebyla rozumná řeč. Jak jste říkal…“</p>
			<p class="MLP_text ParaOverride-1">Heuréka přestal žvýkat. Než polkl sousto, měl čas si tuhle choulostivou narážku promyslet. Pak pokýval blahosklonně hlavou.</p>
			<p class="MLP_text ParaOverride-1">„Milá Adalberto, znáte přece staré přísloví: <span class="MLP_znak_kurziva_11b">Želva&#160;– nezmění se ve lva!</span><span class="MLP_znak_tucne_11b"> </span>Tak se na to musíte dívat. Celestýna je stará osoba&#160;– a&#160;nemůže jaksi snést myšlenku, že mi co nevidět vyroste třetí hrb.“</p>
			<p class="MLP_text ParaOverride-1">„Kdy jste říkal?“</p>
			<p class="MLP_text ParaOverride-1">„Co nevidět!“ odsekl Heuréka.</p>
			<p class="MLP_text ParaOverride-1">Tlustá Berta se dlouze a&#160;útrpně zahleděla na hruškovitý výstupek na velbloudových zádech.</p>
			<p class="MLP_text ParaOverride-1">„Tak to sebou musíte hodit,“ poznamenala.</p>
			<p class="MLP_text ParaOverride-1">Velbloud raději změnil předmět rozhovoru. Zadíval se na písčité prostranství před palmou. Mája tam předváděla nějaké taneční poskoky, které pak slůně horlivě, ale nepříliš úspěšně, napodobovalo.</p>
			<p class="MLP_text ParaOverride-1">„Richardek, obávám se, poněkud zanedbává vědění. Hopká s&#160;Májou, cvičí si svaly, ale…“</p>
			<p class="MLP_text ParaOverride-1">„Správně!“ rozohnila se slonice. „Od myšky, i&#160;když má slavného předka, jak sám tvrdíte, se slůně moc pro život nenaučí!“</p>
			<p class="MLP_text ParaOverride-1">„Tak tak,“ přitakal velbloud. „Měl by se učit malovat. Není to namáhavé, malý vzrůst není na škodu a&#160;hlavně&#160;– málokterý slon to umí! Já sám bych mu postál modelem. Co říkáte?“</p>
			<p class="MLP_text ParaOverride-1">„Mně by se líbilo, kdyby trochu povyrostl,“ vyjádřila se Tlustá Berta, „aby si uměl vytrhnout stromek. A&#160;tím stromkem, aby si odháněl ze hřbetu mouchy. To má umět každý pořádný slon.“</p>
			<p class="MLP_text ParaOverride-1">Heuréka si místo odpovědi začal rozmrzele třít hřbet o&#160;palmu.</p>
			<p class="MLP_text_bez1radku_-12-0- ParaOverride-1">Ríšova taneční hodina mezitím skončila. Slůně poskakovalo na jedné noze a&#160;vyklepávalo si písek z&#160;uší.</p>
			<p class="MLP_text ParaOverride-1">„Už ti to docela jde,“ rozkládala Mája. „Jenom musíš dávat pozor, abys nešlápl na nějakou myšku. To je u&#160;každého tance to nejdůležitější!“</p>
			<p class="MLP_text ParaOverride-1">„Prosím tě! Copak jsem nějaký slon?“</p>
			<p class="MLP_text ParaOverride-1">„Trochu jsi. A&#160;buď rád, protože budou všichni koukat…“</p>
			<p class="MLP_text ParaOverride-1">„Na Železného Richarda!“ dopověděl Ríša.</p>
			<p class="MLP_text ParaOverride-1">Velbloud poslední slova zaslechl, a&#160;protože se už nadobro udobřil, obrátil se k&#160;Tlusté Bertě.</p>
			<p class="MLP_text ParaOverride-1">„Jak slyším, půjde Richardek na myší rej za rytíře… Tedy nic proti rytířům, rekům a&#160;zbrojnošům&#160;– ale já na jeho místě bych šel rozhodně za velblouda! Je to důvtipné, důstojné a&#160;originální… Nemyslíte, milá Adalberto?“</p>
			<p class="MLP_text ParaOverride-1">„Když on na to Ríša nemá postavu,“ posteskla si slonice.</p>
			<p class="MLP_text ParaOverride-1">„Škoda,“ uznal velbloud. „Kdyby šel za velblouda, mohl být králem reje. To mi můžete jako velbloudovi věřit…“</p>
		</div>
</body>
</html>